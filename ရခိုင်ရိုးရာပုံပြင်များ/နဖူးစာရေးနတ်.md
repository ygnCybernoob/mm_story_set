ရှေးအခါက တိုင်းပြည်တစ်ပြည်တွင် ဘုရင်တစ်ပါးစိုးစံ လျက်ရှိလေ၏။

ထိုဘုရင်ကြီးသည် တောကစား ဝါသနာပါရှိလေ၏။ ထို့ကြောင့် တစ်နေ့သ၌

တောကစားရန် ထွက်ချီတော်မူခဲ့လေသည်။ ထိုအခါ ယာခင်းလုပ်ကိုင်လျက်ရှိသော လင်မယားနှစ်ယောက်နှင့်တွေ့ဆုံကြလေ၏။ ဘုရင်ကြီးသည် ခရီးလွန်ခဲ့ရသဖြင့် နန်းတော်သို့ မပြန်နိုင်တော့ဘဲ ထိုလင်မယားထံ၌ တစ်ည တည်းခိုနေခဲ့ရလေ၏။ ထိုနေ့ညဉ့်တွင် နဖူးစာနတ်သည် ဆိုက်ရောက်လာလေ၏။ ယာသမား မောင် နှံတို့လည်း ကောင်းစွာ အိတ်ပျော်လျက် ရှိနေကြ၏။ နဖူးစာနတ်သည် တဲအ ဝင်ဝ၌ အိပ်ပျော်နေသော ဘုရင်ကို မကျော်လွှားနိုင်ချေ။ ထို့ကြောင့် “ပြည့်ရှင်မင်း ကြီး ဖယ်ရှားပါလော့”ဟု ပြောဆိုခဲ့လေ၏။ ဘုရင်လည်း “သင်မည်သူနည်း”ဟု မေးမြန်းလေ၏။ “ကျွန်ုပ် နတ်ဖြစ်သည်”ဟု ပြန်ပြောလေ၏။ “ဘယ်သို့သော နတ်မျိုး ဖြစ်၍ အဘယ်ကြောင့် လာရောက်ရသနည်း”ဟု ထပ်မံမေးလေ၏။ ထိုအခါ “ကျွန်ုပ် နဖူးစာနတ်ဖြစ်ပါသည်။ နဖူးစာထိုးရန် လာရောက်ခြင်းဖြစ်ပါသည်”ဟု ပြန်ပြော လေ၏။

ရှင်ဘုရင်လည်း ပယ်ရှားပေးလေလျှင် နတ်သည် ယာတဲသို့ ဝင်သွားလေ၏။

ရောက်လေသော် ကိုယ်ဝန်အရင့်အမာ ရှိနေပြီးသော ယာရှင်မယား၏ သန္ဓေသား

ကို နဖူးစာထိုးခဲ့လေ၏။ ထို့နောက် တဲမှထွက်ခဲ့လျှင် ဘုရင်က “မည်သို့ ထိုးခဲ့သ

နည်း”ဟု မေးမြန်းလေ၏။ ထိုအခါ နတ်က“တစ်ဆယ့်ငါးနှစ်အရွယ်သို့ ရောက် သောအခါ မြွေကိုက် ရေနစ်၍ သေရလတ္တံ့”ဟု ရေးထိုးခဲ့ကြောင်း ပြောပြခဲ့လေ၏။ ဘုရင်မင်းလည်း“အဟုတ် မှန်ကန်အံ့လော”ဟု တွေးတောကာ ကလေးမွေး ဖွားသည်တိုင်အောင် စောင့်ဆိုင်း၍ နေလေ၏။ ကလေးမွေးဖွား၍ နို့လွတ်သော အခါ နန်းတော်သို့ ယူဆောင်လာခဲ့လေ၏။ နန်းတော်သို့ ရောက်လျှင် အထိန်းအယ တို့ဖြင့် ကောင်းစွာပြုစုလုပ်ကျွေးထားခဲ့လေ၏။ အထူးသဖြင့် နန်းပေါ်မှအောက်သို့ မဆင်းစေရန် စောင့်ရှောက်ထားစေ၏။

ဘုရင်မွေးစား သူငယ်သည် တဖြည်းဖြည်းနှင့် တစ်ဆယ့်ငါးနှစ်အရွယ်သို့ ရောက်လာခဲ့လေ၏။ တစ်နေ့သ၌ ဘုရင်မင်းသည် ဥယျာဉ်တော်သို့ ခေါင်းဆေး မင်္ဂလာပြုရန် ထွက်ချီလျက် ရှိနေလေ၏။ ထိုအခါ မွေးစားသူငယ်သည် ရေချိုးလို သောစိတ်က ပြင်းပြလာခဲ့ရလေ၏။ အထိန်းတော်တို့ကို ရေချိုးရန် ပြောလေသော်ဘုရင်အမိန့်မရ၍ ခွင့်မပေးလေသဖြင့် များစွာ ဆူပူခဲ့လေ၏။ ထို့ကြောင့် သူငယ် အလိုသို့လိုက်လျက် ရေချိုးစေခဲ့ကြလေ၏။

ဘုရင်မွေးစားသားသည် မြို့စွန်တစ်နေရာသို့ ထွက်တော်မူလေ၏။ ထိုတွင် ချောင်းတစ်ခု၌ သစ်ပင်တစ်ပင်လည်း ချောင်းထဲသို့ အကိုင်းထိုးထွက်လျက် ရှိနေ လေ၏။ ထိုသစ်ကိုင်းတွင် မြွေတစ်ကောင်ရှိနေလေ၏။ နဖူးစာပါလာသော မောင်ကံဆိုးမှာ ချောင်းထဲသို့ ခုန်ဆင်းလို၍ ထိုသစ်ကိုင်းသို့ တက်လေ၏။ ထိုအခါ မြွေကိုက်ခံရသဖြင့် အဆိပ်မွှန်လျက် ချောင်းထဲသို့ ကျသွားခဲ့ရလေ၏။ ထို့ကြောင့် သူငယ်လည်း ရေနစ်၍ သေဆုံးခဲ့ရရှာလေ၏။

ဘုရင်ကြီးသည် ခေါင်းဆေးမင်္ဂလာ ပြုပြီးနောက် မကြာခင် နန်းတော်သို့ပြန် လာခဲ့လေ၏။ မွေးစားသားကို မတွေ့ရသောအခါ စိတ်မချ၍ အထိန်းတော်တို့ အား မေးမြန်းစုံစမ်းလေ၏။ ထိုအခါ မြွေကိုက် ရေနစ်၍ သေဆုံးခဲ့ရပြီးကြောင်းကို သံတော်ဦးတင်ခဲ့ကြလေသည်။ ဘုရင်ကြီးလည်း လွန်စွာစိတ်မကောင်းဖြစ်ခဲ့ရလေ ၏။ ထို့နောက် “နဖူးစာ တကယ် ဟုတ်မှန်ပါကလား”ဟု စိတ်က ယူဆခဲ့ရလေ၏။ မှူးမတ်တို့ကိုလည်း အမျက်တော်မထားဘဲ ထိုသူ၏ နဖူးစာကံဆိုးခဲ့ရခြင်းကိုသာ အပြစ်တင်ခဲ့လေသတည်း။