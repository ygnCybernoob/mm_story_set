ရခိုင်ပြည်နယ်တွင် လယ်သူမများသည် ကောက်စိုက်ပျိုးရာ၌ ကောက်ငန်းဦး ထား၍ စိုက်ပျိုးခဲ့ကြသည်။ ငန်းဦးသို့ရောက်၍ ကျော်ဖြတ်လာကြသူများကို ကင်း တားလျက် ရပ်ဆိုင်းထားလေသည်။ ကင်းတားခြင်းခံရသူများသည် မရှောင်သာဘဲ ပိတ်မိနေခဲ့ရသည်။ ထိုအခါ ကင်းမှကျော်လွှားစေရန် ကင်းခတောင်းကြသည်။ တေးသီချင်းဆို၍ တပျော်တပါးတောင်းခံကြသဖြင့် ကင်းဆီးတားခအဖြစ် ငွေကြေး ပေး၍လည်းကောင်း၊ အစားအသောက်ပေး၍ လည်းကောင်း၊ သွားခွင့်ပြုခဲ့ကြလေ သည်။ ထိုဓလေ့သည် ကောက်စိုက်လောကတွင် ယဉ်ကျေးမှုတစ်ခုအဖြစ်လည်း ကောင်း၊ အပျော်အပါးအဖြစ်လည်းကောင်း ယခုတိုင် သက်ဆင်းလာခဲ့ရလေသည်။ ရရှိသော ကင်းခတို့ကိုကား အပျော်အပါးအဖြစ်လည်းကောင်း၊ အလှူဒါနပြု၍ လည်းကောင်း အသုံးပြုခဲကြလေသည်။

ထိုဓလေ့ဖြစ်ရပ်ကို ဤသို့ အသိအမှတ် ပြုလာခဲ့ကြပေ၏။ ရခိုင်ပြည် မန်အောင်ကျွန်းတွင် ငပုန်ကုန်းဟူသော ကျေးရွာ၌ လူချမ်းသာ တစ်အိမ်ထောင်ရှိ ခဲ့သည်။ ၎င်းလင်မယားတွင် ထွန်းသာအမည်ရှိသော သားတစ်ယောက်ဖြစ်ထွန်း ခဲ့သည်။ မိဘများကား ကြွေးမြီချ၍ အတိုးရင်းပွားပေး စားသောက်ခဲ့သော်လည်း သားဖြစ်သူမှာ ဆင်းရဲသားများကို သနားညှာတာမှု ရှိခဲ့လေသည်။ ထို့ကြောင့် သားနှင့်မိဘတို့မှာ စိတ်သဘောထားချင်း ကွာခြားလေသည်။

သားဖြစ်သူ ထွန်းသာမှာ ဆင်းရဲသူမတစ်ဦး၏ သမီးကို ချစ်ကြိုက်ခဲ့လေသည်။ မိဘများက သဘောမတူ၍ အိမ်တင်ထားခြင်း မပြုခဲ့ချေ။ သို့သော်လည်း မိန်းက လေးမှာ ဟင်းသီးဟင်းရွက် စိုက်ပျိုးဆွတ်ခူးလျက် ရောင်းချခြင်း၊ ကောက်စိုက်အငှား လိုက်ခြင်းဖြင့် မိခင်ကြီးနှင့်အတူ နေလာခဲ့လေသည်။ မိဘတို့ယူထားသော ကြွေးမြီး များ ကြေဆပ်နိုင်ရန် ကြိုးစား၍ လုပ်ကိုင်ခဲ့လေသည်။

ထွန်းသာ၏မိဘတို့သည် ပရိယာယ်တစ်မျိုးဖြင့် ကုန်ရောင်းရန် သားကို စေလွှတ်လိုက်သည်။ သားမရှိခိုက် ချွေးမတို့ အိမ်သို့လာ၍ ကြွေးမြီးရစရာများကို တောင်းခံလေသည်။ မဆပ်နိုင်သေးရာကား အိမ်ကို အပိုင်သိမ်းပိုက်လေသဖြင့် ချွေးမဖြစ်သူမျာ အိမ်မှ ဖယ်ရှားသွားခဲ့ရလေသည်။ ကိုယ်ဝန်အရင့်အမာကို လွယ် ရင်း စိတ်မချမ်းသာဘဲ ဖြစ်သလို နေလာခဲ့ရသည်။ မီခင်ကြီးမှာလည်း ဝေဒနာကပ် ရောက်ကာ ဘဝဆုံးသွားခဲ့ရလေသည်။

မိတဆိုး လင်ကွာ မုဆိုးမ ဖြစ်နေရသော သူငယ်မသည် လင်ကိုမျှော်လျှက် သနားကြသူများ အကူအညီဖြင့် အစေအပါးခံကာ နေလာခဲ့သည်။ မကြာခင် လင် မောင်ထွန်းသာ ပြန်ရောက်လာသော်လည်း မိဘတို့၏ ဂုန်းချောစကားကြောင့် မပေါင်းရဘဲ ရှိလာခဲ့သည်။ သို့သော် မယား၏ အဖြစ်ကို သိလာရသောအခါ ခိုး ဝှတ်လျက် ထောက်ပံ့ထားလေသည်။

အကြောင်းတစ်ခု ဖန်တီးလာရသည်ကာ အရပ်မှ ချစ်စံဆိုသူသည် ကြက်ဝိုင်း တွင် ကြက်ပွဲလောင်းကစားရင်း သောက်စားမူးယစ်လာလေသည်။ ထိုအခွင့်ကိုယူ လျက် အပေါင်းအဖော်တို့က မြှောက်ထိုးလေ၍ ထိုအမျိုးသမီးကို ချစ်ကြိုးသွယ်စေ သည်။ ထို့နောက် ချစ်ကြိုက်နေသယောင် သွားပုတ်လေလွင့် သမုတ်ပြောဆို စွပ်စွဲ မှုပါ ပြုခဲ့ကြလေသည်။ ထို့ကြောင့် ထွန်းသာသည် အထင်လွဲမှားကာ မယားကို လင်ခိုးမ၊ လင်မြှောင် ထားမ၊ ယောက်ခိုးမ၊ မျောက်မ ဟူ၍ ဆဲဆိုရိုက်ပုတ်ခဲ့လေ သည်။

ထွန်းသာမှာ မစူးစမ်းဘဲ အရှက်တကွဲပြုရအံ့လောဟု အပြစ်ပြုခဲ့သော်လည်း သဘောထားကြီးသူကမူ ဖျောင်းဖျ၍ ပြောဆိုပေးခဲ့ကြလေ၏။ အလာကောင်းသော် လည်း အခါနှောင်းခဲ့ပြီးရာကား ထိုအမျိုးသမီးမှာ သားငယ်ကိုပိုက်လျက် ခြေဦး တည်ရာ ထွက်သွားခဲ့လေသည်။ ထွန်းသာမူကား စိတ်မပြေဘဲ လိုက်လံရှာဖွေလျက် ရှိလေသည်။ သို့သော်လည်း သတင်းမရသောကြောင့် စိတ်မကောင်းဖြစ်ကာ သောက်စားမူးယစ်သူတစ်ဦးအဖြစ်သို့ ရောက်လာခဲ့လေသည်။

ထွန်းသာ၏မိခင်ကြီးကား ချွေးမကို နှင်ချခဲ့မှုကြောင့် သားဖြစ်သူတစ်ယောက် အရက်သမားဘဝရောက်သွားခဲ့ရသည့်အဖြစ်ကို တွေး၍ စိတ်မသက်မသာဖြင့် ဝေဒနာခံစားလာခဲ့ရ၏။ ထိုဝေဒနာဖိစီးသောကြောင့် မကြာခင် သေပွဲဝင်သွားခဲ့ ရလေသည်။ ထွန်းသာလည်း အပေါင်းအဖော်တို့ကြောင့် ရန်ပွဲဖြစ်ကာ အဖမ်းအဆီး ခံသွားခဲ့ရလေသည်။

ထောင်အကျဉ်းကျနေစဉ် တစ်နေ့သ၌ အကျဉ်းသမားတစ်ဦးထံမှ မိမိ၏ မယားနှင့် သားငယ်ရောက်ရှိနေရာကို သတင်းအစအန ရရှိခဲ့လေသည်။ တရားသူ ကြီးသည် ထိုသူတို့၏ခိုက်ရန်ဖြစ်မှုကို စစ်ဆေးခဲ့လေရာ ထွန်းသာလက်ချက်မဟုတ် ကြောင်းတွေ့ရှိရလေသည်။ ထို့ကြောင့် ထွန်းသာကို တရားသေလွှတ်လိုက်ပြီး အမှု ကို ရုပ်သိမ်းပေးခဲ့လေသည်။

တစ်ကောင်ကြွက် တစ်မျက်နှာဖြစ်ကာ ကျင်လည်ခဲ့ရသော လင်ကွာမသည် အခွင့်သာသောတစ်နေ့တွင် မိမိ၏အဖြစ်ကို သိကျွမ်းခင်မင်သူများအား ဖွင့်ဟပြော ဆိုခဲ့လေည်။ ထိုအခါမှစ၍ အရပ်သူအရပ်သားနှင့် သနားခင်မင်ကြသူများကထွန်းသာနှင့် ပြန်လည်သင့်မြတ် ပေါင်းဆုံနိုင်ရန် ကြိုးစားခဲ့ကြရလေသည်။

နွေရာသီပြောင်း၍ မိုးအခါကာလသို့ ရောက်လာခဲ့လေရာ ကောက်စိုက်အ လုပ် စတင်လာခဲ့ရသည်။ ထိုအခါ ကလေးအမေ ဒုက္ခသည်မကား အဖော်အမျိုး သမီးတို့နှင့်အတူ အငှားလိုက်ပါ၍ ကောက်စိုက်ခဲ့လေသည်။ နေ့မပျက် ကောက်စိုက် မှုပြုလာခဲ့ရာ တစ်နေ့တွင် ကာလသားများ ကလေးအမေရှိရာသို့ ရောက်လာကြ သည်။ ထိုလူအုပ်ထဲ၌ ထွန်းသာလည်း လိုက်ပါခဲ့လေသည်။

သူမသည် ထွန်းသာကိုမြင်လေလျှင် ဝမ်းနည်း ဝမ်းသာဖြစ်ရ၊ ရှက်ကြောက် ရဖြင့် မျက်နှာအောက်ချ၍ မော်မကြည့်ဝံ့ဘဲ ရှိနေလေသည်။ ထိုအဖြစ်ကို ရိပ်စား မိခဲ့ကြသော အဖော်မများသည် အကြံဖြစ်လျက် အားပေးစကား ပြောဆိုခဲ့လေ သည်။ သူမတို့၏ အကြံပေးတိုက်တွန်းမှုကြောင့်လည်း စိတ်ဝံ့ရဲစွာ ငန်းဦးလမ်းမကို ထွက်၍ အရေးဆိုခဲ့လေသည်။

ပထမတွင် မိမိကိုယ်နှင့် ရင်သွေးသားငယ်တို့ကို မပစ်ထားရန် တောင်းပန် လေသည်။ စားဝတ်နေရေးအတွက်လည်း ကူညီထောက်ပံ့ရန် တောင်းခံလေသည်။ မတတ်သာအဆုံး မပေါင်းသင်းနိုင်ဟုဆိုပါက ကွာရှင်းပြတ်စဲခ စရိတ်ကြေးငွေ သော်လည်း ပေးသနားရန် တောင်းခံခဲ့လေသည်။ ထိုအခါ ထွန်းသာမှာ ငွေအသပြာ ငါးကျပ်ကို ထုတ်ပေးလေသည်။ ထိုငွေကို ရလျှင် ဤငါးကျပ်ငွေဖြင့် မဖူလုံနိုင် ကြောင်းကိုပါ ပြန်ပြောခဲ့လေသည်။

ထိုသို့ ရင်ဆိုင်ပြောဆိုလာသောအခါ ထွန်းသာသည် စကားပြောင်း၍ ကွာ ရှင်းခပေးသည်ကား မဟုတ်ချေ။ ဖြစ်နိုင်လျှင် တစ်ပါတည်း ခေါ်ဆောင်ရန် လာခြင်း သာဟု ရည်ရွယ်ချက်ကိုပါ ဖွင့်ဟပြောဆိုလေသည်။

ယခုပေးငွေမှာဆိုလျှင် ထောက်ပံ့ကြေးသာဖြစ်သည်။ ကွာရှင်းရေးအခမဟုတ် ချေ။ ကောက်စိုက်သမများ သုံးစွဲရန် ပေးခြင်းအပြင် လာတွေ့ရခြင်းဖြင့် တပျော် တပါးဖြစ်ကြစေရန်သာဟု ပြောဆိုလေသည်။

ကောက်စိုက်သမအဖော်များကား ကင်းခငွေကို ရကြသည့်အဖြစ် မှတ်ယူခ `ကြသည်။ ထို့ပြင် ကွေကွင်းနေသူ ချစ်သူလင်မယား ရင်သွေးသားတို့ ပြန်ပေါင်းရ ခြင်းအဖြစ်ကိုပါ မျှော်မှန်းကြလျက် ပျော်မဆုံးရှိခဲ့ကြလေသည်။

ထိုအခါမှစ၍ ကောက်စိုက်ရာတွင် လယ်ငန်းဦး၌ ကင်းခတောင်းလေ့ရှိလာခဲ့ ရိုးအစဉ်ဖြစ်လာခဲ့သည်။ ကင်းခရုကြသဖြင့်လည်း တပျော်တပါးဖြစ်ခဲ့ရသော လူမှုဓ လေ့တစ်ခုဖြစ်ပေါ်လာခဲ့ရလေသည်။

ထွန်းသာတို့ မိသားစုလည်း ထိုအခါမှစ၍ သက်ဆုံးတိုင်အောင် မကွဲမကွာ တပျော်တပါး ပေါင်းသင်းနေထိုင်သွားခဲ့ကြလေသတည်း။