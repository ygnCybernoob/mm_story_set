ရှေးအခါက ကျေးရွာတစ်ရွာတွင် လူတစ်ယောက်ရှိလေသည်။ ၎င်းသည် နောင်သံသရာဘဝတွင် အေးချမ်းစွာ ဖြစ်လိုချင်၏။ ထို့ပြင် အမြင့်မြတ်ဆုံး ဖြစ်ရ ၍ လူတကာ၏ အပူဇော်ကို ခံထိုက်လို၏။ ထိုဆန္ဒအတိုင်း ဖြစ်မြောက်စေရန် မပြတ်စိတ်ကူးကြံဆလျက်ရှိလာခဲ့လေသည်။ မိမိ၏ဆန္ဒနှင့် အကြံအစည်များကို လည်း အခါအားလျော်စွာ ထုတ်ဖော်လေ့ရှိပေသည်။ လူစုလူဝေးများတွင် အရိပ်အ မြွက်ချ၍ ပြောဆိုခဲ့လေ၏။

တစ်နေ့သ၌ ၎င်း၏ ခယ်မနှင့် အဖော်များသည် ညနေရောက်၍ ထမင်းစားခဲ့ ကြလေ၏။ ထမင်းစားအပြီးတွင် စကားဝိုင်းဖွဲ့လျက် ရောက်တတ်ရာရာကို ပြောဆို ခဲ့ကြလေသည်။ ထိုစကားဝိုင်းသို့ ထိုလူလည်း ဝင်ရောက်၍ စကားစပ်လျက် ပြောဆို လေသည်။ ၎င်းပြောဆိုချက်မှာ အခွင့်သာခိုက် မိမိစိတ်ကူးကြံစည်ချက်ကို ဖော်ထုတ် ခြင်းပင်ဖြစ်လေသည်။

ထိုစကားဝိုင်း၌ သူ၏စကားကို ကြားသိကြရသူများက ပြန်လည်ဆွေးနွေးကြ လေသည်။ ထိုသို့ တောင့်တခြင်းဖြင့် မည်သို့ပြည့်စုံအံ့နည်း'ဟု မေးမြန်းခဲ့ကြလေ သည်။

ထိုအခါ ၎င်းက ဖြေရှင်းသည်မှာ. . .

‘လောကတွင် တောင်ကြို တောင်ကြား၌ စမ်းရေများ ထွက်သောနေရာ ရှိ ပေသည်။ ထိုရေကို လူတိုင်း၊ သတ္တဝါတိုင်းက ရေအေးရေချမ်းအဖြစ် သတ်မှတ်ထား ကြသည်။ ကြိုက်နှစ်သက်ကြပြီး စိတ်ဓာတ်ကိုလည်း ဆွဲဆောင်နိုင်သော သတ္တိရှိသည်' ဆို၏။

၎င်းပြင် ဆက်လက်ပြောသည်ကား. . .

'ထိုတောင်ကြားဝယ်၊ အလွန်ကြီးမားသော ကျောက်ညိုတုံးများရှိတတ် လေသည်။ ယင်းမှာ ပို၍ ပနံရလျက် လူတို့၏ အသည်းစွဲလည်း ဖြစ်တတ်လေသည်။ ခိုင်ခံ့၍ မာကျောချောညက် နူးညံ့နေလေသည်။ ကျောက်ဆစ်ဆရာတို့ အကြိုက် နှစ်သက်စရာဖြစ်သည်။အမြင့်မြတ်ဆုံးသော ဘုရားဆင်းတုကို ထုလုပ်လေ့ရှိ ကြသည်။

ထို့ကြောင့် ကျောက်ညိုတုံးဆိုလျှင် ဘုရားအဖြစ်သို့ရောက်၍လွန်စွာမြင့်မြတ် သွားသည်။ လူနတ်ဗြဟ္မာတို့ ရှိခိုးကော်ရော် ပူဇော်ခြင်းကိုပါ ခံထိုက်သည်'ဟုထိုနောက် 'ငါသည်လည်း၊ ထိုသို့မြင့်မြတ်၍ ပူဇော်ထိုက်ခြင်းကို တောင့်တ လျက်ရှိသည်။ ရည်မှန်းချက်အတိုင်း ဖြစ်ရာဘဝ၊ ဖြစ်ရာဌာနတွင် တောင်ကြို တောင် ကြားစမ်းရေပွားများသောအရပ်၌ ကျောက်ညိုတုံး တဇာစ် ဖြစ်ရပါလို၏'ဟု တောင်းတလျက်ရှိနေကြောင်း ဖွင့်ဟပြောပြခဲ့လေသည်။

၎င်း၏စကားဆုံးလျှင် ခယ်မက မဆိုင်းမတွ စကားငေါ့၍ ပြောလေ၏။ 'ခဲအိုသာ ယင်းသို့ ဆုတောင်းနေမည်ဆိုက ကျွန်မလည်း တန်ပြန်သောအား ဖြင့် တောင်းဆုပြုလိုပါ၏'ဟု ပြန်ပြောလေ၏။

ထိုနောက် 'ဖြစ်လေရာရာ ဘဝဝယ် ခဲအိုဆုတောင်းထားသော ထိုကျောက်ညို တုံးကို တွေ့ရပါလို၏။ ဘုရားမထုလုပ်မီကာလအတွင်း သနပ်ခါးသွေးကျောက်ပျဉ် ပြုရပါလို၏'ဟု ခယ်မက ရယ်သွမ်းသွေးကာ ပြောလေ၏။ (တစ်ချို့က နံ့သာရည် သွေး ကျောက်ပျဉ်ပြု၍ ဘုရားသပ္ပာယ်ရပါလို၏ဟူသည်)

ထိုအခါ ခဲအိုသည် ဒေါသကြီးစွာ ဖြစ်ခဲ့လေသည်။ 'နင်ငါ့ကို နိုင်လိုမင်းထက် ပြက်ရယ်ပြုသည်။ ဘုရားကို အားမနာ၊ မလေးစားရာရောက်သည်” ဟု အပြစ်ပြော ၍ ခိုက်ရန်တွေ့ခဲ့ကြရလေ၏။ ထိုနောက် ရပ်ရွာလူကြီးများထံ တိုင်ကြားခဲ့ရလေ၏။ ထို့ကြောင့်လူကြီးများက ဖျန်ဖြေကာ ခယ်မအား လျော်ကြေးဒဏ်ပေးစေဟု ကြေအေး နှစ်သိမ့်ခဲ့ရလေသတည်း။