တောရွာတစ်ရွာ၌ လယ်သူကြီးတစ်ယောက်ရှိလေ၏။ ၎င်းသည် လယ်ယာ များစွာကို လုပ်ကိုင်လျက်ရှိလေ၏။ အလုပ်သမား အခိုင်းအစေများလည်း မပြတ် မလပ်ရှိလေ၏။ လယ်မြေလုပ်ငန်းဖြင့် ကြီးပွားကာ ချမ်းသာလျက် ရှိလာခဲ့လေ၏။ လယ်သူကြီးသည် လယ်ယာတို့ကို ကောင်းစွာ ဂရုစိုက်လုပ်ကိုင်လေ၏။ လယ်ယာတွင် စပါး သီးနှံအပြင် သားငါးများကိုလည်း မွေးမြူထားလေ၏။ ကုန်းမြင့် လယ်မြေတို့၌ ဆိုလျှင် ဟင်းသီးဟင်းရွက်များကိုလည်း စိုက်ပျိုးထားလေ၏။ ထို့ကြောင့် ရာသီထွက် သီးနှံသားငါး အစာများ အမြဲရရှိနေ၏။

လယ်သူကြီးသည် အလုပ်သမားတို့အား သား၊ ငါး၊ သီးနှံတို့ဖြင့် ကောင်းစွာ ကျွေးမွေးလေ၏။ ဝယ်ခြမ်းကျွေးမွေးရခြင်း လုံးဝမရှိမူဘဲ မိမိခြံထွက်ပစ္စည်းဖြင့်ပင် ရောင့်ရဲတင်းတိမ်မျှတပြည့်ဝစေ၏။ အလုပ်သမားတို့ကလည်း လယ်သူကြီးအကြိုက် ကောင်စွာ ထွန်ယက်လုပ်ကိုင်ပေးခဲ့ကြလေ၏။

တစ်နေ့သ၌ လယ်သူကြီးသည် စားသုံးရန်အတွက် အိမ်ရှေ့တွင် ဘူးပင်များ ကို စိုက်ပျိုးထားစေ၏။ အများက ဘူးပင်ကို အိမ်ရှေ့တွင် စိုက်ပျိုးလေ့မရှိကြဘဲ ရှောင်ကြဉ်လေ့ရှိလာကြ၏။ ဘူးပင်ကို ယုတ်နိမ့်သော အပင်အဖြစ် သတ်မှတ်ခဲ့ ကြလေ၏။ ဘူးစက်အောက်၊ ဘူးပင်အောက်ကိုပင် မဝင် မလျှိုမိရန် ဂရုစိုက်ကြ၏။ ထို့ကြောင့် အိမ်ဦးတွင် မစိုက်ပျိုးရလဲ လွတ်ရာအိမ်နောက်ဖေးတို့၌သာ စိုက်လေ့ ပြုခဲ့ကြလေ၏။

လယ်သူကြီး၌ မွေးစားထားသော ခွေးနှင့်ကြောင့်တို့ ရှိခဲ့ကြ၏။ ၎င်းတို့သည် အလွန်လိမ္မာ၍ အရှင်ကိုစောင့်ရှောက်လာခဲ့ကြ၏။ အရှင်၏ အကျိုးစီးပွားကို ကာကွယ်ထိန်းသိမ်းခဲ့ကြ၏။ အရှင်၌ အပြစ်ကျရောက်မည်ကို တွေ့မြင်ရလျှင် စိတ်မချမ်းမသာ မျက်နှာမကြည်မလင် ဖြစ်နေကြရ၏။

တစ်နေ့သ၌ ခွေးနှင့်ကြောင်တို့သည် စိုက်ပျိုးထားသော အရှင်အိမ်ရှေ့ ဘူး ပင်ကို တွေ့မြင်ကြရလေ၏။ ထိုအခါ မိမိတို့အရှင် ပျက်စီးမည်ကို တွေး၍ စိုးရိမ် မကင်းဖြစ်ရှိလာခဲ့ကြလေ၏။ ထို့ကြောင့် အရှင်အား မစိုက်ရန် တားမြစ်ကြလေ၏။ သို့သော်အရှင်သည် ၎င်းတို့သည် တားမြစ်ချက်ကို နားမထောင်ဘဲ နေလာခဲ့လေ၏။

လယ်သူကြီးသည် တစ်ခါတစ်ပါး၌ နေမကောင်းနာမကျန်း ဖြစ်ခဲ့ရလေ၏။ ခွေးက ကြောင်ကိုခေါ်၍ ဘူးပင်အား ဖျက်ဆီးပစ်ခဲ့ကြလေ၏။ မကြာခင် သူတို့၏ အရှင်သခင်သည် တစ်နေ့တစ်ခြား နေကောင်းသက်သာ ကျန်းမာခြင်းဖြစ်လာ၏။ မိမိနေထိုင် ကောင်းလာသောအခါ ဘူးပင်ကိုကြည့်ရှုလေ၏။ ထိုအခါ ဘူးပင် ကို မမြင်ရသောကြောင့် မေးစမ်းလေ၏။ ခွေးနှင့်ကြောင်တို့ ဖျက်ဆီးမှန်းသိလျှင် ဒေါသဖြစ်၍ ရိုက်နှက်မိလေ၏။ ထို့ကြောင့် မွေးထားသော ခွေးနှင့်ကြောင်တို့သည် အိမ်မှထွက်ပြေးတိမ်းရှောင်သွားခဲ့ကြလေ၏။

အိမ်ရှင်သည် ကောင်းစွာ ကျန်းမာလာသောအခါ မိမိမွေးထားသော ထိုခွေး နှင့်ကြောင်တို့ကို သတိရ၍ ဖျောင်းဖျခေါ်လေ၏။ ထိုအခါ ကြောင်က ပြန်လိုလှ သော်လည်း ခွေးက မပြန်လိုသဖြင့် ငြင်းပယ်နေ၏။ ခေါ်ဖန်များလာလျှင် ကြောင် က ပြန်မည်ဟုပြောလေ၏။

ထိုအခါ ခွေးက “မိမိမှာ ဖြစ်သလိုနေတော့မည်” ဟု ဆိုကာ ကြောင်ကိ ကိုက်လွှတ်လိုက်လေ၏။ ထို့ကြောင့် ခွေးနှင့်ကြောင်တို့သည် ထိုအခါမှစ၍ မသင့် မတင့် ရန်ဘက်ဖြစ်ခဲ့ကြရလေသတည်း။