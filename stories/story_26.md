ရှေးအခါက မြို့စားကြီးတစ်ယောက် ရှိခဲ့လေသည်။ ၎င်းသည် ဆပ်ပြာမွှေးကို အသုံးမပြုဘူးချေ။ တိုင်းပြည်တွင်း၌ အသုံးပြုနေကြသည်ကိုလည်း မကြားမသိသေး ချေ။ ဆပ်ပြာမွှေးရောင်းသူများက ရောင်းကုန်တွင်ကျယ်လို၏။ ထို့ကြောင့် နည်းအမျိုးမျိုးကို ကြံဆောင်၍ ကြော်ငြာခဲ့ကြသည်။

“မင်သုံးက၊ ဓားတုံးထက်” ဆိုသည့်အတိုင်း အကြီးအကဲများနှင့် ချဉ်းကပ်၍ ကြော်ငြာခဲ့ကြသည်။ အကြီးအကဲများထံ ကြော်ငြာအဖြစ် လက်ဆောင်ပို့၍လည်း ဖြန့်ဝေပေးခဲ့ကြလေသည်။ ကုန်သည်များ၏ နည်းပရိယာယ်ကြောင့် ဘုရင်ခံ၊ နယ်စား၊ မြို့စားများထံပါမကျန် ဆပ်ပြာမွှေးများ ပျံ့နှံ့သွားခဲ့ရပေသည်။

တစ်ခါသော် ထိုမြို့စားထံသို့ ကြော်ငြာအဖြစ် ဆပ်ပြာမွှေးများ လက်ဆောင် ရောက်ရှိလာခဲ့သည်။ အခြွေအရံတို့ကလည်း အမြတ်တနိုးပစ္စည်းဖြစ်၍ မြို့စားကြီး ကို အသုံးပြုစေချင်သည်။ ထို့ကြောင့် မြို့စားကြီး စားတော်ခေါ်ချိန်တွင် စားတော် ပွဲ၌ ထည့်သွင်းပေးခဲ့ကြလေ၏။

မြို့စားကြီးသည် တစ်ခါမျှ မသုံးဘူးသော ထိုပစ္စည်းကို အထူးအဆန်းအဖြစ် သာ မှတ်ထင်ရှိခဲ့လေ၏။ စားပွဲထိုးသူများကိုလည်း မမေးမိသဖြင့် စားရအံ့သော မစားရအံ့လော စဉ်းစားမရဖြစ်နေသည်။ စားကောင်းသောအစာ၊ ဆေးကြောဖွယ် အရာဟူ၍ ခွဲခြား၍ မသိချေ။ ကြိုတင်အသိပေးထားခြင်းလည်း မပြုခဲ့ကြရာကား ဇဝေဇဝါဖြစ်လျက် ရှိနေသည်။

စားတော်ခေါ်စဉ် စားချင်သော အာသာဖြစ်လျက်ရှိနေပေ၏။ တပ်မက်နေ သည့်အလျောက် စားနေကျ အစာအာဟာရကို အရေးမထားဘဲ ထူးဆန်းနေသော ထိုဆပ်ပြာမွှေးကိုပင် ဦးစွာကောက်ယူခဲ့လေ၏။ ထို့နောက် မဆိုင်းမငဲ့ဘဲ တစ်လုပ်စာ ဖဲ့ယူလျက် ပလုတ်ပလောင်း ဝါးမျိုစားသောက်လိုက်လေသည်။ ထိုအခါ ငန်သလက် ငန်ပျပျအရသာကို တွေ့ရလေ၏။

မြို့စားကြီးကား အရသာမကောင်းမှန်းသိရသော် “ငါစားမိသည်မှာ မှားလေ ပြီ”ဟု အောက်မေ့လေ၏။ သို့သော်လည်း မိမိအမှားကို လူများမသိစေလို။ သိရှိ ခဲ့လျှင် အောက်ကျသွားမည်ကို စိုးရိမ်လေ၏။ ထို့ကြောင့် ထွေးအန်ပစ်ခြင်း မပြုရဲဘဲ ကြိတ်မှိတ်လျက်သာ မျိုချခဲ့ရလေ၏။

ထို့နောက် ဟန်မပျက်စေဘဲ ဣန္ဒြေဆောင်လျက် စားတော်ဆက်ခေါ်ခဲ့လေ၏။ သို့သော် လျှာအာ ပါးစပ်များကား ထုံကျဉ်ကျဉ်ရှိနေသဖြင့် ပလုတ်ကျင်းကာ ရေဆေးရလေ၏။ ထိုအခါ ဆပ်ပြာမြှုပ်များထွက်လေ၍ ဖုံးမတိမ်သကဲ့သို့ ဖြစ်ခဲ့ရ၏။ ထို့ကြောင့် မိမိ၏အမှားကို ရှက်ကိုးရှက်ကန်းဖြစ်ကာ “ဒီဟင်းကတော့ ကောင်းကားမကောင်းလှဘူး၊ သို့သော်လည်း မင်းသုံးမင်းဆောင် ဖြစ်၍သာ စားရ ခြင်းဖြစ်သည်။ ငန်ပျာသလဲ့ နိုင်လှသည်”ဟူ၍ ဆိုလိုက်လေသတည်း။