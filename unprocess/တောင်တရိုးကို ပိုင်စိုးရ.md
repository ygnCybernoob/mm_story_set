ရှေးအခါက တိုင်းပြည်ကို အုပ်ချုပ်မင်းလုပ်သော ဘုရင်ကြီးတစ်ပါး ရှိလေ သည်။ ထိုဘုရင်သည် တောကစားဝါသနာ အလွန်ပါလေ့ရှိသည်။ မကြာမကြာ တောကစားထွက်လျက် ပျော်ပါးခဲ့လေသည်။ ဘုရင်မင်းသည် တစ်နေ့သ၌ ခြွေရံ မှူးမတ်တို့နှင့် တောကစားထွက်လာခဲ့လေ၏။

တောသို့ရောက်သောအခါ သမင်၊ ဒရယ်၊ ချေငယ် စသောသတ္တဝါတို့ကို တွေ့ရလေ၏။ ထိုအခါ စုဝေးလျက် လိုက်လံဖမ်းဆီးစေ၏။ ကိုယ်တိုင်လည်း တာဝန် ယူ၍ စောင့်ကြပ်ခြင်းပြုလေ၏။ ဘုရင်ကိုယ်တိုင် ပါဝင်နေရာ မှူးမတ်တို့မှာ အလွန် အလေးဂရုစိုက်ခဲ့ရလေ၏။ ဘုရင့်အပြစ်ဒဏ်ကို ကြောက်ရွံ့ကြသဖြင့် မိမိတို့ တာဝန်ကျရာဘက်မှ နိုင်နင်းစွာ တားဆီးကြလေ၏။ ဖမ်းဆီးမိစေရန်လည်း မျက်ခြည်မပြတ် အလေးထားခဲ့ကြရလေ၏။

ဘုရင်နှင့်အဖော်တို့သည် တာဝန်ကိုယ်စီဖြင့် တောနင်းလိုက်လံ ရှာဖွေကြလေ ၏။ ထိုအခါ သားကောင်တို့သည် ဘုရင်ရှိနေရာဘက်သို့ ပြေးထွက်ခဲ့ကြလေ၏။ ဘုရင်သည် မဖမ်းမိနိုင်ဘဲ ထွက်ပြေးလွတ်မြောက်သွားခဲ့ရလေ၏။ ထိုအခါ ဘုရင် အားရှုတ်ချရန် အခွင့်အရေး ရရှိသွားကြလေ၏။ ထို့ကြောင့် မှူးမတ်ဗိုလ်ပါ သူရဲ များက အရှင်မင်းကြီး တာမှ ပြေးသွားသည်ဟု ပြောင်လှောင်ခဲ့ကြလေ၏။ အချို့ ကလည်း “ရွှေသမင် ဘယ်ကထွက်၊ မင်းကြီးဖင်ကထွက်”ဟူ၍ သရော်ခဲ့ကြလေ၏။ ဘုရင်မင်းကြီးသည် ရှက်နိုးရာကား သမင်နောက်က မြင်းစီး၍ လိုက်ပါခဲ့လေ ၏။ တအားကုန်လိုက်ကာ ဖမ်းမိရရန် ကြိုးစားခဲ့လေ၏။ သို့သော်လည်း လိုက်မမီ ဖမ်းမမိသဖြင့် လက်မှိုင်ချခဲ့ရလေ၏။ ဘုရင်လည်း ပင်ပန်းနွမ်းရိကာ ခွေလဲခဲ့ရလေ ၏။ အပြင်းနှင်နှင်စိုင်းခဲ့ရသည်ကြောင့် မြင်းလည်း တောစခန်း၌ပင် သေဆုံးရလေ၏။

ဘုရင်သည် သမင်လိုက်ရင်း အဖော်များနှင့်လည်း ကွဲသွားခဲ့ရလေ၏။ တစ်ကိုယ်တကာယတည်းဖြစ်ကာ တောကြီးမျက်မည်း၌ တဝဲလည်လည် ရှိခဲ့ရလေ ၏။ ခရီးကလည်း ပန်းလာရသည်ကြောင့် ရေဆာခြင်းဖြစ်လာလေ၏။ ထိုအခါ သောက်ရန်သောက်ရေကို လိုက်လံရှာဖွေခဲ့ရလေ၏။ မကြာခင် တောသူမ တဲအိမ် တစ်အိမ်သို့ ချဉ်းနင်းဆိုက်ကပ်မိခဲ့လေ၏။ ထိုနေအိမ်ကို မြင်ရလျှင် ဘုရင်လည်း အလွန်ဝမ်းသာမှု ဖြစ်ခဲ့ရလေ၏။

တောသူမသည် ဘုရင်ဟူ၍ တပ်အပ်မသိချေ။ အသားအရေ အလွန်ဖြူဖွေး ရာကား သူဋ္ဌေးသားလေလော၊ မင်းသားလေလောဟု တွေးထင်မှု ဖြစ်နေလေ၏။ ဘုရင်ကြီးလည်း ညောင်းညာမှု အားကြီးနေသည်။ ရေကလည်း ဆာလွန်းနေသည် ထို့ကြောင့် သွေးသားများမှာ ဗလောင်ဆန်နေလေသည်။

ထိုအဖြစ်ကို တောသူမ မြင်လေသော် ရေကြည်ရေအေးကို တိုက်ကျွေးချင်လှ သည်။ သို့သော် အလျင်တဆော မပေးသင့်သေးဟု အကြံဖြစ်လေသည်။ မောဟိုက် ပင်ပန်းလာခိုက် ဖြစ်နေသောကြောင့် ရွှေရင်ဆို့ကာ သေဆုံးနိုင်ရာသည်ဟု အောက်မေ့သည်။ ထို့ကြောင့် ပညာဖြင့် ဆင်ခြင်လျက် မီးသွေးမှုန့်ထည့်ထားသော ရေတစ်ခွက်ကို ကမ်းပေးလိုက်လေသည်။ ရေကို ရရချင်း မွတ်သိပ်နေပြီဖြစ်၍ မရွေးချယ် မဖယ်မရှောင်သာဘဲ မျိုသောက်မှု ပြုခဲ့ရတော့၏။

သို့သော် မီးသွေးမှုန့်များ ပါရှိနေသဖြင့် တန့်နား၍ ပြတ်တောင်း ပြတ်တောင်း ပင် သောက်ခဲ့ရသည်။ ထိုရေကုန်လေသော် နောက်တစ်ခွက် ထပ်မံ၍ တောင်းခံ ပြန်လေ၏။ ထိုအခါ ရှောက်သံပရာရည်နှင့် ရောစပ်ထားသော ချဉ်ရည်ကို ပေးလေ သည်။ ထိုချဉ်ရည်ကိုလည်း မြိန်ရေရှက်ရေ သုံးဆောင်ခဲ့လေ၏။ ရေ ဝလင်ရောင့် ရဲပြီးမှသာလျှင် ဘုရင်လည်း လန်းဆန်းလာရလေသည်။

ဘုရင်သည် ရေသောက်ပြီးနောက် ခေတ္တရပ်နားမောပန်းဖြေလေ၏။ ထို့ နောက် တောသူမအား ဥာဏ်ပညာ ရှိမရှိ စုံစမ်းလေသည်။

“ပထမ ပေးသောရေနှင့် နောက်မှပေးသောရေ မတူ၊ မည်သို့ ခြားနားကွဲ ပြားချက် ရှိလေသနည်း” ဟု မေးမြန်းလေ၏။ သူမလည်း မိမိ၏ ဉာဏ်အဆင်ခြင်၊ ထင်မြင်ခြင်းကို တင်ပြပြောဆိုလေသည်။

“အလောတကြီး မသောက်မိစေရန် မီးသွေးမှုန့်ထည့်၍ ထိန်းပေးရပါသည်။ ချဉ်ရည်မှာ မောပန်းလည်းပြေစေရန်ဖြစ်သည်” ဟု ရှင်းပြလေသည်။ ထို့ကြောင့် တောသူမကို ပညာရှိလှသည်ဟု ယုံကြည်ခဲ့လေ၏။ ကျေးဇူးလည်း တင်ကြောင်း ဖွင့်ဟပြောဆိုလေသည်။

ထို့နောက် ကျေးဇူးတုံ့ပြန်အံ့ဟု ကတိပေးလေ၏။

“မိမိမှာ ဘုရင်မင်းဖြစ်သည်၊ ခရီးလွန်၍ မျက်စိလည် လမ်းမှားကာ ရောက် လာရသည်။ သင်မထံမှ ရေသောက်ရခြင်းကြောင့်သာ အသက်ရှင်ရသည်။ ရေမရ လျှင် မွတ်သိပ်ဆာလောင်ခြင်း ဝေဒနာဖြင့် ကံကုန်ရာသည်။ အသင်မ၏ ကျေးဇူး ကား အထူးကြီးလှသည်” ဟု ထုတ်ဖော်ချီးကျူးလေသည်။ မိမိအား ကျေးဇူးပြုသော တောသူမကို တောင်တစ်ရိုးကို ပိုင်စိုးစေရန် သနားခဲ့လေသည်။ တောသူတောင် သားများ လွတ်လပ်စွာ လုပ်ကိုင်စားသောက်ခွင့်ပါ ပေးသနားခဲ့လေသည်။ ထိုအခါမှစ၍ တောင်တန်းတောင်ရိုးတို့၌ လုပ်ကိုင်လာသူ များပြားခဲ့ရလေ၏။ တောသူမက ကြီးစိုးလျက် မျိုးဆွေများပါ တစ်စတစ်စ ပြန့်ပွားနေထိုင်သွားခဲ့ကြလေသတည်း။