တိုင်းပြည်တစ်ပြည်တွင် အမတ်ကြီးတစ်ဦး ရှိလေ၏။ ထိုအမတ်ကြီးသည် မှူးမတ်တို့နှင့်တိုင်ပင်ညီညွတ်သဘောမျှမှုမရှိရာကား ခွဲခွာလျက် ထွက်လာခဲ့လေ ၏။ နောက်တစ်ပြည်သို့မရောက်မီ လမ်းခုလတ်၌ ထူးဆန်းသော ကျွဲကျောင်းသား တစ်ယောက်ကို တွေ့ရလေ၏။ ၎င်းကျွဲကျောင်းသားသည် ကျွဲများကို ခြေတစ် ချောင်းတည်းဖြင့်သာ ထိန်းကျောင်း၍နေလေ၏။

အမတ်ကြီးက “အမောင် ကျွဲကျောင်းသား၊ သင်ကား အလွန်ပင်သတ္တိရှိသူ ပါပေတကား၊ ကျွဲများအား နိုင်နင်းလေသဖြင့် အံ့ဩပေစွ”ဟု ချီးကျူးပြောဆိုလေ ၏။ ၎င်းက “ယခုအခါ ငါကား အပြင်းမမောင်းနှင်သေးပါ၊ အပြင်းအထန်လိုက်လံ မည်ဆိုလျှင် ဤကျွဲကောင်များ အစာပင် စားနိုင်မည်မဟုတ်ပါ၊ ထိုမျှလောက်လိုက် လံမောင်းနှင်နိုင်စွမ်းရှိပါသည်”ဟု ပြန်ပြောလေ၏။ ထိုအခါ အမတ်ကြီးက “ငါအ မောင့်ကို ထမင်းစားလောက်အောင်ပေးမည်၊ ငါ့နောက်က လိုက်ပါနိုင်အံ့ လော့”ဟု မေးလေ၏။ ၎င်းလည်း ဤသူသည် ပညာရှိဖြစ်လေရာသည်ဟု ယုံကြည်၍ သဘော တူလေ၏။ ထို့ကြောင့် ကျွဲများကို ပစ်ထားခဲ့လျက် နောက်ကလိုက်ပါလာခဲ့လေ၏။ ခရီးတစ်ထောက်သွားလျှင် လူထူးလူဆန်းတစ်ယောက်ကို တွေ့ရှိပြန်လေ၏။ ထိုလူသည် တောင်တစ်ပိုင်းကို ထမ်းပိုး၍ လာခဲ့လေ၏။ အမတ်ကြီးသည် ထိုသူကို “အမောင် သင်သည် အလွန်တရာ သတ္တိရှိလှသည်။ အဘယ်ကြောင့် ဤတောင်ကို ထမ်းယူလာခဲ့ရသနည်း”ဟု မေးမြန်းလေ၏။ တောင်ထမ်းလာသူက “ကျွန်ုပ်၏ မယားသည် ထင်းမရှိ၍ ဆူပူပါသည်။ ထင်းအတွက် ရယူလို၍ ဖြစ်ပါသည်”ဟု ပြန်ပြောလေ၏။ ၎င်းကိုလည်း နောက်ကလိုက်ပါရန် ခေါ်ယူခဲ့လေ၏။

ထို့နောက် ရွာတစ်ရွာကို ဖြတ်ကျော်၍ ကွင်းပြင်တစ်ခုသို့ ရောက်ခဲ့ကြလေ၏။ ထိုနေရာတွင် လေးပစ်တည့်မှန်သော လူတစ်ယောက်ကို တွေ့ရလေ၏။ ၎င်းသည် မန်ကျည်းပင်ထိပ်ဖျား၌ နားနေသော ယင်ကောင်ကိုပစ်ရန် ပြုလုပ်နေ၏။ အမတ် ကြီးတို့က “အမောင် ဘယ်အရာကို ပစ်အံ့နည်း” ဟု မေးမြန်းလေ၏။ ထိုအခါ ၎င်းက အပင်မှာ နားနေသော ယင်ကောင်၏ ဘယ်ဘက်အတောင်ပံကို ချိန်ရွယ်နေ ပါသည်”ဟု ပြန်ပြောလေ၏။ အမတ်ကြီးလည်း သေချာစွာကြည့်လေသော် ယင် ကောင်ကို မြင်ရလေ၏။ ထိုသူသည် မှန်းသည့်အတိုင်း ပစ်လိုက်လေရာ ဘယ်

ဘက် အတောင်ပြုတ်ကျခဲ့ရလေ၏။ ထိုယင်ကောင်သည် နားနေရာမှ လွင့်စင်၍အောက်သို့ ကျလာလေ၏။ ထိုအခါ အမတ်ကြီးသည်“အမောင်ကား သတ္တိ ကောင်း ပါသည်”ဟု ချီးကျူးပြောဆိုလေ၏။ ထို့နောက် နောက်ကလိုက်ပါရန် ပြောဆိုလျက် ခေါ်ဆောင်လာခဲ့လေ၏။

အမတ်ကြီးတို့သည် ခရီးထွက်ခွာလေသော် လမ်းစပ်ကြား၌ မိုးရွာသွန်းခဲ့လေ ၏။ ထိုအခါ သစ်ပင်ကြီးတစ်ပင်အောက်တွင် မိုးခို၍ နေခဲ့ကြရလေ၏။ ထိုစဉ် ခရီးသည်တစ်ယောက်သည် ထီးတစ်လက် ဆောင်းလျက် လာလေ၏။ ၎င်းက အမတ်ကြီးတို့လူစု မိုးခိုနေကြသည်ကို မြင်တွေ့ရသောကြောင့် သနားမှုဖြစ်ခဲ့ရလေ ၏။ ထိုအခါ ဆောင်းရန်ပါလာသောထီးကို ပြောင်းပြန် ပြန်၍ဆောင်းလိုက်လေ၏။ ရွာနေသောမိုးသည် ချက်ချင်းရပ်စဲသွားခဲ့ရလေ၏။ အမတ်ကြီးသည် ထိုသူအား “သင်သည် အစွမ်းရှိလှပေစွ၊ ငါတို့နှင့်အတူ လိုက်ပါလော့၊ ကောင်းစားလတ္တံ့” ဟု ဆို၍ ခေါ်ယူသွားလေ၏။

အမတ်ကြီးနှင့် ကျွဲကျောင်းသား၊ တောင်ထမ်းသူ၊ လေးသမား၊ ထီးပြန်လှန် ဆောင်း သူငါးယောက်တို့သည် တိုင်းပြည်တစ်ပြည်သို့ ရောက်သွားကြလေ၏။ ထိုပြည်၌ ဘုရင်မင်း၏ သမီးတော်တစ်ပါးသည် အလွန်အပြေးမြန်လေ၏။ ထိုသမီးတော်နှင့် ယှဉ်ပြိုင်၍ ပြေးနိုင်လျှင် “ယောက်ျားဖြစ်က လက်ထပ်ထိမ်းမြား ပေးစားမည်၊ အိမ်ရှေ့ အရိုက်အရာကိုလည်း ပေးနှင်းမည်၊ မိန်းမဖြစ်က သမီးတော် အဖြစ် ချီးမြှင့်မည်”ဟု ကြေညာ မောင်းခတ်ထားလေ၏။

အမတ်ကြီးသည် ထိုမောင်းသံကို ကြားလေသော် ကျွဲကျောင်းသားကို ခေါ် လေ၏။ “သင်သည် အသွားအလျင်မြန်ပေသည်။ သို့အတွက် ယှဉ်ပြိုင်ရန် သင်တာဝန် ယူလော့”ဟုပြောဆိုလေ၏။ ကျွဲကျောင်းသားလည်း သဘောတူ၍ တာဝန်ယူလိုက်လေ၏။ ပြိုင်မည့်နေ့ရက်ကို သတ်မှတ်သိရသောအခါ ပြိုင်ပွဲဝင် ရောက်ခဲ့လေ၏။ ပြိုင်ရန်မှာ တစ်ယူဇနာဝေးသောအရပ်၌ ရှိသော ရေကန်မှ ရေကိုခပ်ယူလာကြရန်ဖြစ်လေ၏။ ထို့ကြောင့် ကျွဲကျောင်းသားနှင့် ဘုရင့်သမီးတော် တို့သည် သူ့ထက်ငါ အလျင်ရောက်နိုင်ရန် အပြေးအလွှားအားကုန်နွှဲခဲ့ကြရလေ၏။ ပြိုင်ပွဲကို အမတ်ကြီးတို့လူစုသည် တောင်မြင့်တစ်လုံးပေါ်မှ ကြည့်ရှုနေခဲ့ကြ

၏။ ကျွဲကျောင်းသားသည် လျင်စွာရေခပ်လျက် ပြန်လာခဲ့လေ၏။ သို့သော် ပန်းတိုင် သို့အရောက်တွင် အညောင်းပြေသဘောဖြင့် အိပ်မှေး၍ အပန်းဖြေနေခဲ့လေ၏။ ရှင်ဘရင်သမီးကား မရပ်မနားပြေးခဲ့သဖြင့် ပန်းဝင်ရန် နီးသထက် နီကပ်လာလေ ၏။ ကျွဲကျောင်းသားသာ အထနှေးချေက ရှုံးနိမ့်နိုင်ရာ၏။ ထို့ကြောင့် အမတ်ကြီး သည် မနေသာတော့ဘဲ လေးသမားကို အကြံပေးလေ၏။ “ကျွဲကျောင်းသား ခေါင်း ပေါင်းကို လေးဖြင့်ပစ်လော့” ဟုပြောလေ၏။ ထိုအခါ လေးသမားလည်း ချိန်ရွယ်လျက် ပစ်လိုက်လေ၏။ လေးထိမှန်ပြီးမှပင် အိပ်ပျော်ရာက လန့်နိုးခဲ့ရလေ၏။

ချက်ချင်း သတိရလျက် ထကြည့်လေလျှင် မင်းသမီးပန်းဝင်ရန် နီးကပ်နေပြီး သည်ကို မြင်ရလေ၏။ ရေအိုးခွက်ကို အဆောတလျင် ကောက်ယူ၍ တစ်ဟုန်ထိုး ပြေးလိုက်လေ၏။ ထို့ကြောင့် သီသီကလေး ကပ်၍ ပန်းဝင်နိုင်ခဲ့လေ၏။ ကျွဲကျောင်း သားအနိုင်ရလေသဖြင့် ပရိသတ်လည်း ချီးမွမ်းဩဘာပြုကြလေ၏။ ရှင်ဘုရင်ကား သမီးတော် ရှုံးနိမ့်ခဲ့ရ၍ ရှက်အားတကြီး ဖြစ်ခဲ့ရလေ၏။

အောင်ပွဲရသော ကျွဲကျောင်းသားသည် ဘုရင့်သမီးကို ရမည်ဖြစ်သဖြင့် အားရဝမ်းသာ ဖြစ်နေလေ၏။ သို့သော် ဘုရင်ကြီးက ကတိအတိုင်း သမီးတော်ကို မပေးလိုဘဲ ရှိနေခဲ့လေ၏။ သမီးတော်အစား“သင်လိုသမျှ သယ်ယူပါ၊ နိုင်သရွေ့ ရွှေငွေဥစ္စာကို သာ ပေးပါအံ့”ဟု အမိန့်ရှိလေ၏။

ဘုရင်၏ စကားအတိုင်း “ကောင်းပါပြီ”ဟု သဘောတူညီကြလေ၏။ ထိုအခါ အမတ်ကြီးက အကြံပေးသည်မှာ “တောင်ထမ်းသမား သင်သည် ထမ်းအားရှိသူ ဖြစ်သည်၊ သင်တနိုင်တပိုင်ထမ်းဆောင်ချေလော့”ဟု ပြောဆိုလေ၏။ ထို့ကြောင့် သယ်ယူစရာအဖြစ် အိတ်ကြီးတစ်ခုကို ချုပ်လုပ်ခဲ့ကြလေ၏။

ဘုရင်မင်းသည် ရွှေငွေဥစ္စာယူဆောင်ရန်အတွက် ထည့်စရာယူဆောင်လာခဲ့ ရန် တမန်စေလိုက်၏။ အဆင်သင့်ချုပ်လုပ်ထားပြီးသော အိတ်ကြီးဖြင့် တောင်ထမ်း သမားကို ယူဆောင်စေလေ၏။ ယူရန် ရောက်သွားလေသော် ရှင်ဘုရင်က “ဤ အိတ်ကြီးနှင့် ထည့်ပေးနိုင်ရန်မှာ ငါ၏ တိုင်းပြည်တွင်ပင် ရှိမည်မထင်၊ တစ်ရက် ဆိုင်းငံ့ပေလော့”ဟု ပြောဆို လွှတ်လိုက်လေ၏။

ထို့နောက် ဘုရင်သည် အကြံထုတ်လေပြီးလျှင် ထိုလူစုတို့အား ညဉ့်ချင်းတွင်း ခေါ်ယူစုရုံးလေ၏။ နေရာတစ်ခုတွင် ထားပြီးသော် အရက်သေစာ ဝလင်အောင် တိုက်ကျွေးခဲ့လေ၏။ အရက်မူးလာသောအခါ သတိမေ့လျက် အိပ်ပျော်သွားခဲ့ကြ လေ၏။ ထိုအခါ ဘုရင်သည် မီးရှို့စေပြီး သေအောင်ပြုလေ၏။ မီးစွဲလောင်လာ သော် ထီးပြန်လှန်ဆောင်း သမားက မိမိထီးကို အသင့်ဆောင်း၍ ကာကွယ်လိုက် လေ၏။ ထို့ကြောင့် မိုးကြီးရွာလေသဖြင့် မီးငြိမ်းသွားခဲ့ရလေ၏။

မိုးလင်းသောအခါ အမတ်ကြီးက ဘုရင်ကို စိန်ခေါ်ခဲ့လေ၏။ “သမီးကို သာ ပေးမည်လော၊ စစ်ကိုပင် ဆိုင်မည်လော”ဟု တမန်စေလွှတ်လိုက်လေ၏။ ထိုအခါ ရှင်ဘုရင်လည်း ကြောက်အားကြီးလျက် သမီးတော်ကို ပေးအပ်ခဲ့ရလေ၏။ သို့သော် ထိုသမီးတော်ကို မည်သူရထိုက်သနည်း”ဟု အကြံပြုလေ၏။ အမတ်ကြီးသာ ပညာ ရှင်ဖြစ်သည်။ အမတ်ကြီး၏အကြံအစည်ဖြင့်သာ ရရှိခြင်း ဖြစ်လေသည်ဆိုကာ အမတ်ကြီးနှင့် ထိမ်းမြားခဲ့ကြလေသတည်း။