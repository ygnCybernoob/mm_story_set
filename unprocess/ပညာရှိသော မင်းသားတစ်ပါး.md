အဘိရာဇာမည်သော မင်းတစ်ပါးရှိလေ၏။ ထိုမင်းသည် သာကီဝင် မင်းမျိုး မင်းနွယ်မှ ဖြစ်လေသည်။ မဇ္ဈိမဒေသမှ စစ်ရေးအရ ဗိုလ်ပါအလုံးအရင်းနှင့် ထွက် ခွာလာလေသည်။ တကောင်း သင်းတွေးပြည်ကို တည်ထောင်၍ စိုးစံအုပ်ချုပ်နေ လေသည်။

ထိုမင်း၌ သားတော်နှစ်ပါးဖြစ်ထွန်းခဲ့လေ၏။ ကံရာဇာကြီးနှင့် ကံရာဇာငယ် ဟူ၍ အမည်ရှိလေ၏။ ခမည်းတော်မင်း နတ်ရွာစံလေသော် ထိုမင်းသားနှစ်ပါးတို့ ကျန်ရစ်ခဲ့လေ၏။ ထိုမင်းသားတို့သည် ခမည်းတော်၏စည်းစိမ်ကို ဆက်ခံရန် အငြင်းပွားခဲ့ကြလေ၏။

“သူရထိုက်-ငါရထိုက်”နှင့် မသင့်မတင့်ရှိကြလေသော် အသင်းအပင်းတို့နှစ်ဖွဲ့ ကွဲကြလေ၏။ သူ့ဘက် ကိုယ့်ဘက်အချင်းချင်း အလုအယက်ဖြစ်ကြလျက် သတ်အံ့ သော အစီရင်ကို ပြုခဲ့ကြလေ၏။ ထိုအခါ ပညာရှိတို့သည် စိုးရိမ်ခြင်းကြီးစွာ ဖြစ်ခဲ့ကြရလေ၏။

ထိုနောက် မင်းသားညီနောင်နှစ်ပါးတို့အား တောင်းပန်ကြလေ၏။

“အရှင့်သားတို့ နန်းလုကြခြင်းဖြင့် စစ်မက်ပြုကြလျှင် ပြည်သူတို့ ဆုံးရှုံးပျက် စီးကြရာသည်။ ထို့ကြောင့် အရှင်နှစ်ပါးသည် ကုသိုလ်စစ်ထိုး၍ အောင်မြင်သူက မင်းပြုတော်မူကြပါ”

ဟု လျှောက်တင်ကြလေ၏။ မင်းသားတို့က. . .

“အသို့လျှင် ကုသိုလ်စစ်ပြုရအံ့နည်း” ဟုမေးကြလေ၏။ ထိုအခါ. . .

“အရှင်သားနှစ်ပါးသည် အလှူကြီးပေးကြကုန်၊ အလှူကြီးအတွက် တစ်ယောက်တစ်ဆောင်ကျစီ မဏ္ဍပ်ကြီးဆောက်လုပ်တော်မူပါ၊ တစ်ညဉ့်တွင်း ပြီး နိုင်သောသူသည် ပြည်စည်းစိမ်ကို ယူတော်မူပါ” ဟု ပြောဆိုကြလေ၏။

ထိုအစီအမံအတိုင်း မင်းသားနှစ်ပါးလည်း လက်ခံကြလေ၏။ ထိုနောက် တောင်တစ်လုံးကို မဏ္ဍပ်တစ်ဆောင်စီလုပ်ကြလေ၏။ မင်းသားအကြီးကား ပညာ ဖြင့် မဆင်ခြင်ဘဲ ကြီးစွာသော ယစ်ဖြင့်လုပ်လေ၏။ ထိုကြောင့် ညတွင်းချင်းမပြီး စီးဘဲ ရှိခဲ့ရလေ၏။ မင်းသားငယ်မူ သိမ်မွေ့နက်နဲသော ပညာဖြင့် အမြန်ပြီးစီးရန် လုပ်လေ၏။ ပြီးလျှင် အပေါ်၌ ပုဆိုးလွှမ်းကာ ထုံးဖြူမံလေ၏

နံနက်မိုးသောက်လေသော် မင်းသားငယ်၏ မဏ္ဍပ်မှာ ဖွေးဖွေးဖြူလျက်တွေ့မြင်ရလေ၏။ ထိုအခါ နောင်တော်က. . .

“ငါ့ညီကား ဘုန်းပညာနှင့် ပြည့်စုံသည်”

ဟု လက်ချ၍ အရှုံးခံသွားလေ၏။ ထိုကြောင့် ညီငယ်သည် အနိုင်ရလျက် ထီးနန်းကို အပ်နှံခဲ့ရလေ၏။ နောင်တော်ကြီးသည် မိမိရဲမက်ဗိုလ်ပါတို့ဖြင့် ထိုနေရာ မှ ထွက်ခွာခဲ့လေ၏။ ထိုအခါ ပြည်သူပြည်သားတို့လည်း အေးချမ်းသာယာစွာ ဖြစ်ခဲ့ရလေသတည်း။

(ရခိုင်ရှေးထုံးရာဇဝင်မှ)