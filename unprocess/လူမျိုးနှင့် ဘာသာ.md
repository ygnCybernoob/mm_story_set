ဤကမ္ဘာမြေကြီးသည် တပေါင်းလပြည့် စနေနေ့တွင် အစဦးစွာ ဖြစ်ပေါ်လာ ခဲ့လေ၏။ မြေကြီးပေါ်ပြီးနောက် ကမ္ဘာဦးလူတို့သည် ဗြဟ္မာပြည်မှ ဆင်းသက်ကြ လေ၏။ ကမ္ဘာ၏ အသိအမှတ်အဖြစ် အရှေ့ကျွန်း၌ ကုက္ကိုပင်၊ တောင်ကျွန်း၌ သပြေပင်၊ အနောက်ကျွန်း၌ ထိန်ပင်၊ မြောက်ကျွန်း၌ ပဒေသာပင်တို့ ပေါက် ရောက်ဖြစ်ထွန်းခဲ့ကြလေကုန်၏။

ကမ္ဘာဦးလူတို့သည် ပထမတွင် မြေဆီကို စား၍နေခဲ့ကြလေ၏။ အရောင်အ ဝါ ထွန်းလင်းလျက် ညဉ့်နေ့ မကွဲပြားဘဲ ရှိခဲ့၏။ ထို့နောက် အကျင့်ဖောက်ပြားလတ် ရာကား၊ ကိုယ်ရောင်ကွယ်ခဲ့ရလေ၏။ ထိုအခါ အလင်းရောင်ပျောက်၍ အမိုက်မှောင် အတိသာ ဖြစ်လာခဲ့ရလေ၏။ ထို့ကြောင့် အလင်းကို တောင့်တခဲ့ကြ ရာ အလင်းရောင်ပေါ်လာ၏။ ထိုအလင်းရောင်ကို နေဟုသမုတ်ကြလေ၏။

ထို့ပြင် ထိုနေမင်း စတင်၍ အလျင်လင်းသောနေ့ရက်ကို တနင်္ဂနွေဟု သမုတ်ကြလေ၏။ ထိုနေ့ ကုန်လွန်သောအခါ ညအချိန်ရောက်လျှင် အမိုက်အတိဖုံး လာခဲ့ရလေ၏။ ထိုအခါ ထပ်မံ၍ အလင်းရောင်ကို တောင့်တကြပြန်လေ၏။ အလို အတိုင်း အလင်းရောင်ကဲ့သို့ ပေါ်လာ၍ စန္ဒ(လ)ဟု သမုတ်ကြကုန်၏။ ထိုရက်ကို တနင်္လာဟူ၍ သမုတ်ခဲ့ကြလေ၏။

ကမ္ဘာဦးလူတို့သည် တစ်စတစ်စဖြင့် ကာလရှည်ကြာလာခဲ့လေ၏။ ထိုအခါ အကောက်အလိမ်ပြုခြင်း၊ ခိုက်ရန်ဖြစ်ပွားခြင်း ဖြစ်လာခဲ့ကြလေ၏။ ထို့ကြောင့် ခိုက်ရန်ကို ငြိမ်းချမ်းရန် မဟာပူရိသတစ်ယောက်ကို ဂုရုမြှောက်ကြလေ၏။ ထိုဂုရု သည် သွန်သင်ဆုံးမ၍ ငြိမ်းချမ်းစေခဲ့ရလေ၏။ ထိုနောက် အက္ခရာ၊ ဂဏန်းသင်္ချာ အစရှိသော အလုံးစုံတို့ကို ပြုစုစီရင်စေလေ၏။ ထိုအက္ခရာတို့ကို ကမ္ဘာ့ကျောက်စာ

ဟု သမုတ်ကြကုန်၏။

ထို ဂုရုတို့သည် သီလ မတည် ဖြစ်လာပြန်လေ၏။ ထိုအခါ ဘုန်းပညာလက္ခ ဏာနှင့် ပြည့်စုံသူတစ်ဦးကို လိုလားခဲ့ကြလေ၏။ ၎င်းအား ဆယ်စုတစ်စုပေး၍ မင်းပြုပါဟု တောင်းပန်းကြလေ၏။ ထို့နောက် ရာဇဘိသိက်သွန်း၍ မင်းမြှောက် ခန့်အပ်ခဲ့ကြလေ၏။ မင်းကိုကား မဟာသမ္မတ ဟူ၍ တံဆိပ်ခတ်နှိပ်ခဲ့ကြလေ၏။ စိုးစံရာ မြို့တော်မှာ ကုသဝတီဟု သမုတ်ခဲ့ကြလေ၏။ ထိုအခါမှစ၍ ကမ္ဘာဦးလူတို့ သည် မဟာသမ္မတမင်းအား ဆယ်စုတစ်စုစီ ပေးဆက်လာခဲ့ကြလေ၏။

ပထမ မင်းသည် တရားကျင့်သုံးလေ့ရှိသဖြင့် ရသေ့ပြုကာ လောကီဈာန်ရရှိ ခဲ့လေ၏။ ထိုမင်းလက်ထက် တောတောင်၊ အင်းအိုင်၊ အသီးအနှံ၊ အစားအစာ အခေါ်အဝေါ်တို့ကို ကမ္ဘာစောင့်နတ်၊ ရသေ့တို့က လူအယောင်ဆောင်၍ သင်ပေး ခဲ့ကြလေ၏။ မဟာသမ္မတမင်းသည် တရားတဘောင်အတွက် သူမြတ်တစ်ဦးကို ခုံတရားသူကြီးအရာ၌ ခန့်အပ်ထားရှိခဲ့လေ၏။ ၎င်းကို ကောင်းစွာပြောဆိုတတ်သူ (မနု)ဟူ၍ ခေါ်တွင်လေ၏။

ထိုမနုသည် ရသေ့ပြုလေသော် ဈာန်ရရှိလေ၏။ ဈာန်တံခိုးဖြင့် စကြဝဠာ တံတိုင်းသို့သွားလေသော် အက္ခရာတို့ကို တွေ့လေ၏။ လောကသမုတ္တိ ကျမ်း၊ ဓမ္မ သတ်ကျမ်းတို့ကို တွေ့ရှိလေ၏။ ထို့ကြောင့် ထိုကျမ်းတို့ကို ကူးယူလာခဲ့လေ၏။ ထို့နောက် မဟာသမ္မတမင်းအား ဆက်သလေ၏။ ထိုဓမ္မသတ်အတိုင်း မင်းလည်း စီရင်ဆုံးဖြတ်လေ၏။ ကမ္ဘာဦးက မနုတရားသူကြီး ယူဆောင်ပေးလာသောကြောင့် မနုဓမ္မသတ်ဟု ခေါ်တွင်လာခဲ့ကြလေ၏။ တခြားတခြားသော ရသေ့တို့သည်လည်း ထို့အတူ စကြဝဠာတံတိုင်းသို့ သွားရောက်လေ့ပြုကြလေ၏။ ထိုအခါ တွေ့ရှိသမျှ အထူးထူးသော ကျမ်းတို့ကို ရေးကူးလာခဲ့ကြလေ၏။ မဟာသမ္မတမင်းထံ ဆက်သ လေသော် ကမ္ဘာဦးလူတို့ သင်ကြားကြလေ၏။ ရသေ့ရှစ်သောင်း ဆရာကောင်းတို့က

ရေးကူးပေးသော အရာဖြစ်၍ အတတ်ပညာဟု ခေါ်ဆိုလာကြကုန်၏။

ကာလကြာသော် မဟာသမ္မတမင်းသည် အမျိုးလေးပါးကို ခွဲခြားသတ်မှတ် လိုက်လေ၏။ မင်း၊ ပုဏ္ဏား၊ သူကြွယ်၊ အမှုလုပ်ဟူ၍ အမျိုးလေးပါး ဖြစ်လာခဲ့ရလေ ၏။ ကုသဝတီပြည့်ရှင် မဟာသမ္မတသည် အရှည်ကာလ စိုးစံလာခဲ့လေ၏။ ထို့ကြောင့် ထိုမင်း၌ သားကြီး တစ်ကျိပ်ခြောက်ယောက် ဖွားမြောက်လာခဲ့ရလေ၏။ သားတော်ငယ်ကား ရှစ်ကျိပ်ငါးယောက် ရှိခဲ့လေ၏။ နှစ်ရပ်ပေါင်းသော် တရာ့တစ် ပါးတို့ ဖြစ်ကြလေ၏။

ထိုသားကြီး ဆယ့်ခြောက်ယောက်ကို (၁၆)ပြည်ထောင် တည်ထောင်ပေးထား ခဲ့လေ၏။ သားငယ်တို့ကိုလည်း အသီးသီးမြို့ရွာတည်ချ၍ ပေးထားခဲ့လေ၏။ ၁၆ ပြည်ထောင်တို့တွင် သားကြီး သမုတ္တိဒေဝ၏ ပြည်ထောင်ကား ရမ္မာဝတီမည်၏။ ဗြဟ္မဒတ်မင်း၏ပြည်ကား ဗာရာဏသီမည်၏။ သမာဓိသားတော်မှာ ကုသဝတီကို စိုးစံခဲ့ရ၏။ ကျန်သားများမှာ အသီးသီး သာမာဝတီကို ဝေသာလီ၊ သမန္ဒကို မိတ္ထီလာ၊ သာလနကို အယုဇ္ဈပူရ၊ သုဝဏ္ဏကို ဟတ္ထိပါလ၊ သုခိယကို အစိရဝတီ၊ သုဘောဂကို ဧကစက္ခု၊ သုဂန္ဒကို ကောသမ္ဘီ၊ ဗလဝကို ကန္နကောစ္ဆ၊ အာဘကို ရာဇဂြိုဟ်၊ သဉ္စိ

တကို စမ္ပာနဂို၊ ပဘာတကို တက္ကသီလ၊ မဏ္ဍပ္ပကို ကုသိနာရုံ၊ သုရန္ဒကို သတ္တီလပြည်

တို့ကို ပေးအပ်ခဲ့ကြလေ၏။ သားငယ်တို့ကား တိုင်းငယ် ရှစ်ဆယ့်ငါးတိုင်းတို့တွင်အသီးသီး ပေးအပ်ထားနှင်းခဲ့လေ၏။ ထိုပြည်ထောင်နှင့်တိုင်းတို့ကို ပေါင်းသော် တရာ့တစ်ပါးမင်းဟူ၍ ဖြစ်လာခဲ့ရလေ၏။

ထိုမင်း တရာ့တစ်ပါးတို့သည် ခမည်းတော်မင်းကို နှစ်စဉ်အခွန်ဆက်သခဲ့ကြ လေ၏။ အဖူးအမြင်ပြု၍ လေးမြတ်ရိုသေခဲ့ကြလေ၏။ သားတော် မင်းသားတို့သည် လည်း ခမည်းတော်အလား ရာဇဘိသိက်ခံယူခဲ့ကြလေ၏။ ဘိသိက်မင်းဖြစ်လာ သောအခါ ခမည်းတော်မင်းကို အခွန်မဆက်၊ ဖူးမြင်ခြင်းမပြုဘဲ ဆန့်ကျင်လာခဲ့ကြ လေ၏။ မကောင်း အကြံအစည်ပြုလျက် လုပ်ကြံပုန်ကန်ရန် ဖြစ်လာခဲ့ကြလေ၏။ ထိုအပြုအမူကို ခမည်းတော်မင်းက သိလေလျှင် ဤသို့ အကြံဖြစ်ခဲ့လေ၏။ “ငါ့ကို ဆန့်ကျင်၍ ငါကပြန်၍ ခုခံမှုစစ်ကို ဆင်နွှဲရလျှင် လူသူတိရစ္ဆာန်များကိုပျက် စီးစေရာသည်၊ မခုခံဘဲ နေကလည်း ငါ့အား မလေးစားဖြစ်ပေရာ၏”ဟူ၍ အောက် မေ့လေ၏။ ထိုအခါ သိကြားမင်းစံရာ ပဏ္ဍုကမ္ဗလာတင်းမာ လာခဲ့လေ၏။ အောက် ရုပ်လူ့ပြည်သို့ ကြည့်ရှုမိလေသော် သားအဘတို့ ကိစ္စကို တွေ့မြင်သိရှိလေ၏။

သိကြားမင်းလည်း မနေသာဘဲ အဝတ်ဖြူကို ဆင်မြန်းလေ၏။ ထို့နောက် လက်ျာရစ် ခရုသင်းတွင် မျက်နှာဝ၌သပြေညွန့်ကိုစိုက်ထိုး၍ လက်စွဲလေ၏။ယင်းသို့ ဆင်ယင်ပြီးလျှင် ဗြဟ္မာမင်းသည် (၁၀၁)ပါးသော မင်းတို့၏ စိတ်နှလုံးကို ယူကျုံး နှစ်သက်စေလေ၏။ ထို့ကြောင့် အာစရိယဟူသောအမည်ကို ခံယူရရှိခဲ့ လေ၏။ 

မဟာဗြဟ္မာကြီးသည် တပည့်တို့အား ဘာသာခြားနား၍ စကားသီးခြားစီပြော ဆိုစေ၏။ တပည့်တို့ကလည်း ထိုဆရာသင်ပေးသော စကားအတိုင်း တတ်သိနား လည်ခဲ့ကြလေ၏။ ထိုအခါကစ၍ တစ်ရာ့တစ်ပါး ဘာသာစကား ကွဲပြားလာခဲ့ကြ ရလေ၏။ အဝတ်အစား အဆင်အယင်တို့လည်းကွဲပြားလာခဲ့ ကြရလေ၏။ ထို့ကြောင့် ခမည်းတော်ကို ပုန်ကန်မှု အကြံအစည်မှာလည်း ပျက်စီးသွားခဲ့ရလေ၏။ ထိုအခါ မဟာသမ္မတမင်းလည်း ငြိမ်းချမ်းသာယာစွာ အသက်ထက်ဆုံး နေထိုင်သွား ခဲ့ရလေ၏။ ထိုကစ၍ လူမျိုး (၁၀၁)ပါး ကွဲပြား၍ ဘာသာခြားနားမှု ဖြစ်ပေါ်လာခဲ့ရ လေသတည်း။