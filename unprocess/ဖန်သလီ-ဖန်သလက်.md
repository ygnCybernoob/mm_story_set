ရှေးက တောကျေးလက်မှ ဧည့်သည်တစ်ယောက်မြို့သို့ အလည်ရောက်လာ သည်။ သိကျွမ်းခင်မင်သော မြို့သားမိတ်ဆွေက လက်ခံထားလေသည်။ မြို့သား အိမ်ရှင်မှာကား ခေတ်ပေါ်ပစ္စည်းမျာကို အသုံးပြုလျက်ရှိနေသည်။ တောသား ဧည့်သည်မှာမူ မိရိုးဖလာ ပစ္စည်းကိုသာ အသုံးပြုလာဖူးသည်။

ဧည့်သည်ကို လောကွတ်ပျူငှာစွာဖြင့် ဧည့်ခံလေသည်။ ညစာ ထမင်းဟင်း ဖြင့် တည်ခင်းကျွေးမွေးလေသည်။ မှောင်မိုက်လာသောကာလ မီးထွန်းညှိရန်လည်း ဖယောင်းတိုင်ကို အသင့်ချပေးထားသည်။

ဧည့်သည်သည် ဖယောင်းတိုင်ကို အသုံးပြုလေ့မရှိ။ မြင်လည်း မမြင်ဘူးချေ။ အစဉ်အလာအရ ကညင်ဆီ၊ ပျားဖယောင်းဆီ၊ ရေနံဆီ၊ မုန်ညှင်းဆီ၊ ပဲဆီတို့ကိုသာ မီးညှိထွန်းလာခဲ့ဖူးသည်။ ထို့ကြောင့် ဖယောင်းတိုင်ကို မီးထွန်းညှိရန် ဟူ၍မသိဘဲ ရှိလေ၏။

ပြင်ဆင်ပြီးသားစားပွဲတွင် အသင့်ဝင်၍ ထမင်းစားသောက်ခဲ့လေ၏။ ဟင်းမှာ အမဲ၊ သားငါးစုံလှသော်လည်း စားဖူးပြီးသည့် အစာအဟာရဖြစ်နေ၍ မထူးဆန်းလှချေ။ ထူးဆန်းသောအရာမှာ ဖယောင်းတိုင်ပင်ဖြစ်နေရာ ဟင်းလျာ စားစရာ တစ်မျိုးတစ်မည်လောဟု ထင်မှတ်ခဲ့ရလေသည်။

စိတ်ဝင်စားနေသော အထူးအဆန်း ဖယောင်းတိုင်ကို ဦးစွာ ကောက်ကိုင်မိ လေသည်။ ထို့နောက် အာသာတန်းတန်းဖြင့် စားမျိုမိလေ၏။

သို့သော် မှန်းသည့်အတိုင်း မကောင်းဘဲ ဖုန်ဖတ်ဖတ်အရသာကိုသာ ခံစား ရလေ၏။

ထိုအခါ ဧည့်သည်က. . .

“ဖန်သလိ ဖန်သလက် မကောင်းကာ” ဟု ရယ်ရွှန်းဖတ်ရွှန်းနှင့် မိတ်ဆွေ အား ပြောဆိုမိလေ၏။ မိတ်ဆွေလည်း ဣန္ဒြေမဆည်နိုင်ဘဲ အန်ထွက်မတတ် တဝုန်းဝုန်း ရယ်မောခဲ့ရလေသတည်း။

ဖုန်ဖတ်ဖတ် = ပေါ့ပြက်၊ ဖန်တီဖန်တွတ်၊

ဖန်သလီ ဖန်သလက်(ဖန်သလီ ဖန်သလာ)=ဖန်တလီ ဖန်တလာ