ရှေးအခါက ကျီးကန်းတစ်ကောင်နှင့် နှံစုတ်ငှက်မတစ်ကောင်တို့သည် မိတ် ဆွေဖွဲ့ကာ နေကြလေသည်။ အတူနေ အတူစားလျက် ချစ်ခင်သင့်တင့်စွာ ပေါင်း သင်းလာခဲ့ကြ၏။ တစ်ကောင်မှာ တစ်စုံတစ်ခု ရလေက ပေးကမ်းစားလေ့ရှိခဲ့ကြ သည်။ထိုထက် တစ်ကောင်မှာ ရှိသည်များကို တစ်ကောင်က လိုလားလျှင် ပေးကမ်း ကူညီကြစတမ်းဟု ကတိကဝတ်ပြုထားခဲ့ကြလေ၏။

တစ်နေ့သ၌ နှံစုတ်ငှက်မ၌ ဥ,ဥခဲ့လေသည်။ ထိုဥကို ကျီးကန်းက မြင်လေ လျှင် စားချင်လာလေသည်။ ထိုအခါ ကျီးကန်းက နှံစုတ်ငှက်မကို ပြောသည်မှာ “အဆွေ သင်၏ ဥကို ငါစားချင်လှသည်”ဟု ဆိုလေ၏။

နှံစုတ်မကလည်း “အဆွေ ကတိရှိသည်မှာ မှန်သည်၊ ဥကို စားနိုင်သည်၊ သို့သော် ဤသို့ စား၍ မဖြစ်ချေ”ဟု ပြန်ပြောလေ၏။

“ထိုသို့ဆိုက အဘယ်သို့ ပြုရအံ့နည်း”ဟု မေးလေ၏။ “အဆွေက အပုပ်အသိုးများကို စားလေ့ရှိသည်။ ငါ့ဥအသွေးကို စားမည်ဆို လျှင် ရေကန်မှာ နှုတ်သီးကို ဆေးကြောပြီးမှသာ စားခွင့်ပေးမည်”ဟု နှံစုတ်ငှက်မ က ပြောလေ၏။

ထို့ကြောင့် ကျီးကန်းသည် ဆေးကြောရန် ရေကန်သို့သွားလေသည်။ ထို အခိုက် ရေကန်ပေါင်၌ အဘိုးကြီးတစ်ယောက်သည် ပုတ်ရက်လျက် ရှိနေလေ၏။ ၎င်းကို ရေကန်ရှင်ဟု ထင်မှတ်လျက် ရေကန်တွင်နှုတ်သီးကို ဆေးခွင့်တောင်း လေသည်။

ထိုအခါ အဘိုးကြီးက “သင်ကား အပုပ်အသိုးငှက်ဖြစ်သည်။ အိုးခွက်နှင့် ခပ်၍သာဆေးကြောလော့”ဟု ပြောလိုက်လေ၏။ ထို့ကြောင့် အိုးသည်ထံ သွား၍ အိုးခွက်ကို တောင်းခံလေသည်။

အိုးသည်က “အဘယ်အတွက် ပြုအံ့နည်း”ဟု မေးလေသည်။ ထိုအခါ ကျီးကန်းက ဤသို့ ပြောလေ၏။ “ယူမည် အိုးခွက်၊ ခပ်မည်ရေ ဆေးမည် နှုတ်သီး၊ စားမည် နှံစုတ်"

အိုးသည်လည်း မပေးလိုရာကား “အိုးလုပ်ရန် ရွှံ့စေးမရှိ၊ မြေတူးရန်လည်း ကျွဲချိုမရှိ”ဟု ပြောလိုက်လေ၏။ ထို့ကြောင့် ကျွဲမထံသွား၍ “ကျွဲချိုတစ်ချောင်းပေးပါ”ဟု တောင်းခံလေသည်။

ကျွဲမက “မည်သို့ပြုလုပ်လိုသနည်း”ဟု မေးလေ၏။ ထိုအခါ ကျီးကန်းက ဤသို့ ပြောခဲ့လေသည်။

“ယူမည် ကျွဲချို၊ တူးမည် မြေစေး လုပ်မည် အိုးခွက်၊ ခပ်မည်ရေ ဆေးမည် နှုတ်သီး၊ စားမည်နှံစုတ်”ဟုဆိုလေ၏။ ကျွဲမလည်း မပေးလိုသဖြင့် “ငါသေမှ ဦးချိုရမည်၊ ယခု မည်သို့ နှုတ်ယူအံ့ နည်း”ဟု ပြောလေသည်။ ထို့နောက် “ကျားထံသွားလေ၊ ကျွဲမကို ကိုက်လှည့်ရန် ပြောချေလော့”ဟု အကြံပေးလိုက်လေသည်။

ကျီးကန်းငှက်လည်း ကျားထံသွား၍ ကျွဲချိုတစ်ချောင်းကို ကိုက်ချွတ်ပေးရန် တောင်းခံလေ၏။ ကျားက “အဘယ်ပြုအံ့နည်း”ဟု မေးလေသော် ၎င်းက ဤသို့ပြော လေသည်။

“ကိုက်မည်ကျား၊ ယူမည်ကျွဲချို တူးမည်မြေ၊ လုပ်မည် အိုး ခပ်မည်ရေ၊ ဆေးမည်နှုတ်သီး စားမည်နှံစုတ်"

ကျားကလည်း ပရိယာယ်ဖြင့် ပြောသည်မှာ “ငါကား သွားမကောင်း၊ နို့အနည်းငယ် သောက်ရမှ ကောင်းမည်၊ နို့ညှစ်ပေးပါလော့”ဟု ဆိုလေသည်။ ထို့ကြောင့် နို့ရရန် လိုက်ရှာလေသော် ဆိတ်မကို တွေ့မြင်ရလေသည်။

“အဆွေ ဆိတ်မ နို့တစ်ဒုံ ပေးပါလော့” ဟု တောင်းခံခဲ့လေ၏။ ထိုအခါ ဆိတ်မက “သင့်မှာ ဘယ်အရာပြုအံ့နည်း”ဟု မေးလေသည်။ ကျီးကန်းကလည်း ဤသို့ အကျဉ်းချုံး၍ ပြောပြလိုက်လေ၏ “ညှစ်မည်နို့၊ သောက်မည်ကျား တိုက်မည်ကျွဲ၊ ယူမည်ကျွဲချို တူးမည်မြေ၊ လုပ်မည်အိုးခွက် ခပ်မည်ရေ၊ ဆေးမည်နှုတ်သီး စားမည် နှံစုတ်”

ထိုအခါ ဆိတ်မက ‘ငါ့မှာ အစာမရှိချေ၊ အစာအနည်းငယ် ရိတ်ပေးလော့' ဟု ပြောဆိုလေ၏။ ကျီးကန်းငှက်က မြက်ရိတ်ရန် တံစဉ်တောင်းလေ၏။ ငါ့မှာမရှိ၊ တံစဉ်ရှင်ထံ ငှားချေလော့'ဟု အကြံပေးလိုက်သည်။

ဆိတ်မအကြံပေးအတိုင်း တံစဉ်ရှင်ထံသွား၍ တောင်းခံငှားရမ်းခဲ့လေ၏။

ပြုလုပ်ရမည်ကို ကျီးကန်းက ဤသို့အစီအစဉ်ချ၍ ပြောပြခဲ့လေသည်။

“ရိတ်မည်မြက်၊ စားမည်ဆိတ် ညှစ်မည်နို့၊ သောက်မည်ကျား ကိုက်မည်ကျွဲ၊ ယူမည် ကျွဲချို တူးမည်မြေ၊ လုပ်မည်အိုးခွက် ခပ်မည်ရေ၊ ဆေးမည်နှုတ်သီး စားမည် နှံစုတ်"

တံစဉ်ရှင်က မရှိသေး၍ လုပ်ရမည်ဆိုကာ မီးယူစေ၏။ အဖွားကြီးတစ် ယောက် မီးဖိုနေသည်ကို မြင်၍ မီးတစ်စတောင်းခံလေသည်။ “မည်သို့ပြုအံ့နည်း” ဟူ မေးလေသော် ဤသို့ အစီအစဉ်ကျ ပြောပြခဲ့ရလေ၏။

“ယူမည်မီး၊ လုပ်မည်တံစဉ် ရိတ်မည်မြက်၊ စားမည်ဆိတ် ညှစ်မည်နို့၊ သောက်မည့်ကျား ကိုက်မည်ကျွဲ၊ ယူမည်ကျွဲချို တူးမည်မြေ၊ လုပ်မည်အိုးခွက် ခပ်မည်ရေ၊ ဆေးမည်နှုတ်သီး စားမည်နှံစုတ်"

ထိုအခါ အဘွားကြီးက “မီးကို မည်သို့ယူအံ့နည်း”ဟု မေးလေ၏။ ကျီးကန်း ငှက်က ငါမြီးတုံးမှာ ချည်ပေးပါ”ဟု ပြောလေ သည်။ ၎င်းပြောသည့်အတိုင်း အဘွား ကြီးလည်း မြီးတုံး၌ ချည်ပေးလိုက်လေ၏။

ကျီးကန်းသည် ဝမ်းသာအားရဖြင့် ပျံသန်း၍ သွားလေ၏။ ထိုအခါ မီးကျီး သည် လေဟုန်ခတ်လေသဖြင့် တောက်လောင်ခဲ့လေသည်။ မီးတောက်လောင်သော် ကျီးကန်းအမြီးကို မီးစွဲလောင်ခဲ့ရလေ၏။ ထို့ကြောင့် ကျီးကန်းသည် မပျံနိုင်တော့ ဘဲ အောက်သို့ လိမ့်ကျခဲ့ရလေ၏။

ထို့နောက် ခြေထောက်ဖြင့် ထောက်၍ထောက်၍ သွားပြန်သည်။ တံစဉ်ဆရာ ထံ ရောက်လေသော် မီးကို ပေးလေ၏။ မီးရလျှင် ဆရာလည်း တံစဉ်ကို လုပ်ပေး လိုက်၏။ ထိုတံစဉ်ဖြင့် မြက်ရိတ်၍ ဆိတ်ကိုပေးလေသည်။ ဆိတ်မလည်း နို့ညှစ်ခွင့် ပြုလေ၏။ နို့ရလျှင် ကျားကို တစ်ဖန်ပေး၍ သောက်စေလေ၏။ ကျားသည် ကျွဲမ ကို ကိုက်၍ ဦးချိုကို ယူပေးသည်။ ဦးချိုဖြင့် မြေတူးလေသော် မြေရ၍ အိုးသည်ကို ပေးအပ်လေ၏။ မြေဖြင့် အိုးခွက်လုပ်၍ ရေကိုခပ်လေသည်။

ထိုရေဖြင့် ကျီးကန်းသည် နှုတ်သီးကို စင်ကြယ်စွာ ဆေးကြောလေသည်။ထို့နောက် နှံစုတ်ငှက်မ၏ ဥအသွေးကို စားရန်သွားလေ၏။ ထိုအခါ နှံစုတ်ငှက်မ က ပြောသည်မှာကား “အသင်ကျီးကန်း၊ သင်ကား ငါ့ကို မနာလို၍ ပျက်စီးရန် ကြံဆောင်ဘိသည်၊ အသင်ကား အလာကောင်းသော်လည်း အခါနှောင်းခဲ့လေပြီ။ ယခုဆိုလျှင် ငါ၏ဥအသွေးတို့ကား မရှိတော့ပြီ၊ ကြီးပြင်းလျက် အတောင်ပေါက်ခဲ့ လေပြီ။ အကောင်ပင်လျှင် ထက်ကောင်းကင်မှာ ဝဲပျံ ကစားနေချေပြီ၊ သင်မူကား ငါ့သားနှင့်တုဖက်ယှဉ်ပြိုင်နိုင်ရာအံ့နည်း”ဟု ဆိုလေ၏

ကျီးကန်းကား မပျံသန်းနိုင်တော့ပြီဖြစ်ကာ လက်လျှော့ခဲ့ရလေသည်။ ထို့ အပြင် နှံစုတ်ငှက်မနှင့်မိတ်ဆွေပြတ်ကင်းခဲ့ကြလေ၏။ ထိုအခါမှစ၍ ကမ်းပါး၊မြစ် နားအရပ်တို့၌ အပုပ်အသိုး အစားအစာများကိုသာ ရှာဖွေစားသောက်၍ နေခဲ့ရလေသတည်း။