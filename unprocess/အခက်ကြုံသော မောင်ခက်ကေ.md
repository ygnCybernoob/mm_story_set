ရှေးအခါက ရွာတစ်ရွာတွင် လင်မယား တစ်အိမ်ထောင် ရှိလေသည် ။ မောင်ချောနှင့် မမေဗျောဟု ခေါ်တွင်လေ၏။မယား မမေဗျောတွင် သားကိုယ်ဝန် ရင့်လာသောအခါ မမွေးဖွားနိုင်ဘဲ သုံးရက်တိုင်တိုင် ဆင်းရဲဒုက္ခဖြစ်ခဲ့ရသည်။ ရွာတွင် လက်သည်မရှိ၍ ရွာနီးချုပ်စပ် တခြားရွာမှ ဆရာမ မိမေဖြူ ကို ခေါ်ယူလေ သည်။

၎င်းဆရာမနှင့် စမ်းသပ်ရာ သန္ဓေသားမှာ ကန့်လန့်ဆီးနေသည်ဆိုလေ၏။ ထို့ကြောင့် နေထားတကျ ပြုပြင်ပေးကာ ခဲယဉ်းစွာ မွေးဖွားခဲ့ရလေ၏။ ခက်ခဲစွာ မွေးဖွားရသဖြင့် သူငယ်ကို မောင်ခက်ကေဟူ၍ အမည်ခေါ်တွင်ကြလေသည်။ သားဦးမိခင်သည် မကြာခင် အင်အားချည့်နဲ့ခြင်းဖြစ်လာခဲ့ရလေ၏။ ကိုယ် ခန္ဓာ ပိန်ချုံးစွာနှင့်ပင် နလံမထူဘဲ ရှိလေသည်။ ထိုဝေဒနာကို ခံစားရင်း မောင်ခက် ကေ သုံးနှစ်သားအရွယ်တွင် မိခင်သေဆုံးသွားလေ၏။ ဖခင်ဖြစ်သူသည် သားငယ် ကို မွေးမြူလာခဲ့ရာ။ ထိုသား ငါးနှစ်မြောက်လာသော အခါ အိမ်ထောင် သစ်တည် ထောင်လေသည်။ အမည်မှာ မဖွားမေဟူ၍ ခေါ်တွင်လေ၏။ ရုပ်ရည်အင်္ဂါချော မောလှပတင့်တယ်လေသည်။

မယား မဖွားမေကား မာယာပရိယာယ်လည်း ကြွယ်ဝလေ၏။ ကာမဂုဏ် အာရုံ၌ တက်မက်ခြင်းများလှသည်။ မိမိလင်နှင့်သာမက တခြားသူများနှင့် ဖောက် ပြားလေ့ရှိလေ၏။ ထိုသို့ ယုတ်မာစွာ မှားယွင်းပြုကျင့်သည်ကို လင်ယောက်ျား မသိချေ။

သို့သော် သားဖြစ်သူက တပ်အပ်သိမြင်လေ၏။ ဖခင်ကို အသိမပေးဝံ့ဘဲ မျိုသိပ်၍သာနေခဲ့သည်။ ဖခင်အား ပြောကြားရန်မှာလည်း ခက်ခဲနေရလေ၏။ ထိုသို့ အခက်နှင့်သာကြုံနေရာကား “ခက်တေ ခက်တေ”ဟူ၍သာ ပါးစပ်က တတွတ်တွတ် ရေရွတ်နေခဲ့လေတော့သည်။

ထိုအခါ ကြားရသူတိုင်းက “မည်သို့အခက်ရှိသနည်း”ဟုမေးကြသည်။ မည်သူ ကပင် မေးမေး “ခက်တေ ခက်တေ”ဟူ၍ပင် ပြောဆိုနေလေ၏။ ခက်တေ ခက်တေ ဆိုသောစကားမှအပ တခြားစကားဖြင့် ပြန်လှန်ပြောဆိုလေ့မရှိသောကြောင့် အ များက အသိခက်ခဲ့ကြ၏။ ဖခင်ဖြစ်သူလည်း အကြိမ်ကြိမ်မေးလေသည်။ မထူးခြား ဘဲ ခက်တေ ခက်တေ ဟူ၍သာပြောဆိုခြင်းကို ကြားသိရလေ၏။ ထို့ကြောင့်ဖခင် လည်း သားအတွက် ရတက်ပွေ့၍ အခက်ကြုံလာခဲ့ရသည်။

ဖခင်ဖြစ်သူသည် သားအတွက် စိတ်ပူပင်မှုဖြစ်ခဲ့ရလေ၏။ “ငါ့သားသည် ရှေးအခါက ခက်တေ ခက်တေဟူ၍ တစ်ကြိမ်တစ်ခါမှ ပြောလေ့မရှိ။ ယခု တတွတ် တွတ်ပြောဆိုလာခြင်းမှာ ဧကန္တတစ်စုံတစ်ခု အကြောင်းရှိချေရာသည်။ ငါ၏သား၌ စုန်းပယောဂ ကပ်ယှဉ်လေ၍လော။ သို့မဟုတ် နတ်ပယောဂဖက်၍ လေလော၊ သွေးသွားမမှန် ဖောက်ပြန်နေ၍ လော၊ စိတ်ချောက်ချားသဖြင့် ရူးသွပ်နှမ်းကြောင် ကယောင်ကတမ်းပြောဆိုနေခြင်းပင်လော။ မည်သို့ဖြစ်လေ သနည်းဟု ဝေခွဲမရ ရှိလာလေ၏။

ထို့နောက် ပယောဂစုတ်ထိုးဆရာ ငရွှေလုံးနှင့် ဆေးကုရန် ပြောလေ၏။ သား ဖြစ်သူက. .

“တစ်စုံတစ်ခုမဖြစ်ပါ ။ ပကတိလူကောင်း အမှန်ပါ” ဟုပြောဆိုခဲ့လေသည်။ သို့သော်လည်း ငြင်းမလွတ်သောအခါ ထိုဆရာ၏ ဆေးထိုးကုသခြင်းကို ခံပေးရလေ၏။

ထိုဆရာ ငရွှေလုံး၌ တပည့်တစ်ယောက်ရှိရာ မောင်စုတ်ကေဟူ၍ တွင်လေ သည်။ မောင်စုတ်ကေနှင့် ငရွှေလုံး၏မယားမပုမေသည် တစ်နေ့သ၌ ဖောက်ပြား ကျင့်မှားခဲ့ကြလေ၏။

ထိုအဖြစ်ကို ငခက်ကေ တွေ့မြင်ရလေသော် ပြောရခက်နေလေသည်။ မျိုသိပ်မထားနိုင်ရာကား ‘ခက်တေ ခက်တေ’ဟူ၍ ရေရွတ်မြည်ဟီးခဲ့ရလေ၏။ ထို့ကြောင့် ခက်တေ ခက်တေဟူသောစကားသည် နောက်ထပ် ဖြစ်ပေါ်လာခဲ့ရလေ သည်။ မောင်စုတ်ကေ ခက်တေ ခက်တေ၊ မပုမေ ခက်တေ ခက်တေ”ဟူ၍ ပို၍သာ လျှင် မြည်တွန်လာခဲ့လေသည်။

ထိုအခါ ဖခင်က 'ခက်တေ ဟူသော စကားသည် လွန်ကဲလာဘိသည်။ ရောဂါကြီးနေပေပြီလော’ဟု ယူဆခဲ့လေသည်။ ပယောဂဆေးနှင့် မကောင်းသော် ဗိန္ဓောဆေးဆရာကြီး မောင်စံဘော်ကို ခေါ်ယူလေသည်။ ဆရာကြီးသည် လက္ခဏာ ကို မေးပြီးနောက် ‘ကောင်းစေရမည်'ဟု ဝန်ခံလေ၏။

ညနေအရောက်တွင် ကနခိုကဲသော ဆေးတစ်လုံးကို ကျွေးလေ၏။ ဝမ်းနှုတ် ဆေးဖြစ်လေသဖြင့် တစ်ညလုံး ဝမ်းအကြိမ်ကြိမ် သွားလေသည်။ ထိုအခါ မောင် ခက်ကေမှာ မထနိုင် မလှုပ်ရှားနိုင်ဖြစ်ခဲ့ရလေ၏။ ဆေးအတွက် ဝေဒနာအပို ရောက်ကာ အခက်ကြုံရရှာလေသည်။

မောင်ခက်ကေသည် ယုတ်မာလော်လည်မှုကို စက်ဆုတ်လေ၏။ ထိုအပြုအမူ ကို မတွေ့မမြင်ရလျှင် တိတ်ဆိတ်စွာ ရှိနေတတ်သည်။ မြင်တွေ့ရလျှင်ကား မနေနိုင် ဘဲ ခတ်တေဟူသောစကားကို ရေရွတ်တတ်လေ၏။ မကြာမီ ဆရာကြီးမောင်စံဘော်၏ တပည့် သာဖြူအောင်နှင့် ဆရာကြီးမယား မပန်းစံတို့ ဖောက်ပြန်ခဲ့ကြ၏။ ထိုအခါ မောင်ခက်ကေ တွေ့မြင်ခဲ့ရလေသည်။ ထို့ကြောင့် 'သာဖြူအောင် ခက်တေ ခက်တေ၊ မပန်းစံ ခက်တေ ခက်တေ'ဟူ၍ ရေရွတ်ပြောဆိုမှု ပြုခဲ့ရပြန်လေသည်။

ဖခင်ဖြစ်သူမှာ သားအတွက် စိတ်မအေးဖြစ်လာပြန်၏။ 'စုတ်ဆေး၊ ဗိန္ဓော ဆေးတို့နှင့်ကုသ၍လည်း မသက်သာ၊ မည်သို့ဆက်၍ ကုသရအံ့နည်း' ဟု ကြံစည် လာခဲ့ရလေ၏။ ထို့နောက် အများ၏ တိုက်တွန်းချက်အရ ရွာဦးကျောင်း ဆရာတော် ဦးသောမထံ အပ်နှံမှုပြုခဲ့လေသည်။

ဆရာတော်လည်း ၎င်း၏လက္ခဏာကို စုံစမ်းမေးမြန်းလေ၏။ မောင်ခက်ကေ က ရောဂါမရှိပါကြောင်း လျှောက်ထားသဖြင့် လက်ခံထားရှိလေသည်။ ဆရာတော် ထံရှိနေစဉ် ပရိတ်တော်ကို ကျက်မှတ်စေ၏။ ထို့ကြောင့် တစ်လကျော် နှစ်လနီးပါး ထိ ကျက်မှတ်၍ နေခဲ့ပါသည်။

ဆရာတော်ထံနေစဉ် ထပ်မံ၍ ခက်ကေဟူသောစကားပြန်ပေါ်လာ လေ၏။ အကြောင်းမှာ ဆရာတော်နှင့် သီလရှင်မ ဒေါ်မစန္ဒီတို့သည် မလျော်သော အရှုပ် တော်ဖြစ်ခဲ့ရသည်။ ထိုမတော်အရှုပ်ယုတ်မာမှုကို မြင်တွေ့လာသဖြင့် မောင်ခက် ကေမှာ အခက်ကြံလာရပြန်၏။ ထို့ကြောင့် “ဆရာတော် ဦးသောမ ခက်တေ ခက် တေ၊ သူတော်မ ဒေါ်စန္ဒီ ခက်တေ ခက်တေ'ဟူ၍ ရေရွတ်ခဲ့ပြန်သည်။

ထိုနောက် အခက်တစ်ခုကြုံလာသေး၏။ တစ်နေ့သ၌ ဖိုးသူတော် ဦးငလုံး သည် ဆိတ်ကျောင်းကာ ချုံပုတ်ထဲကထွက်လာခဲ့၏။ လူပျိုကြီး မောင်အောင်ကျော် သည် ဘူးတောင်းအပေါက်တစ်လုံးကို ကိုင်တွယ်၍ တောချုံတစ်ခုက ထွက်လာခဲ့ လေ၏။ အပျိုကြီးမစံအေးကလည်း မုံလာဥတစ်ချောင်းကို လက်မှာကိုင်လျက် ဘူးချုံ အောက်ကထွက်ပေါ်ခဲ့လေ၏။ ထိုသုံးဦးတို့ကို ငခက်ကေကိုယ်တိုင် မြင်တွေ့ခဲ့ရလေ သည်။

ထို့ကြောင့် မဆိတ်ငြိမ်နိုင်တော့ဘဲ “ခက်တေ ခက်တေ ခက်တေ ခက်တေ၊ ခက်တေ ခက်တေ”ဟု တစာစာမြည်သံပေါ်လာခဲ့ရသည်။

မောင်ခက်ကေမှာ မြည်သံ၊ ဟစ်သံ၊ ရေရွတ်သံများကို အခါအားလျော်စွာ ဖြစ်ပေါ်လျက်ရှိနေပေ၏။ ထိုအခါ ဖခင်ဖြစ်သူသည်လည်း အခက်ကြုံလာခဲ့ရလေ ၏။ စိတ်ပူသောက မအေးဘဲ စိုးရိမ်၍သာ ရှိခဲ့ရလေ၏။ မကြံတတ် မစဉ်းစားတတ် ရာကား ဘုရင်မင်းထံ အပ်နှံရန် စိတ်ဖြစ်ပေါ်လာခဲ့ရလေ၏။ ဘုရင်မင်းအား ကြောက်လန့်သဖြင့် ခက်တေစကားကို မပြောဝံ့ဘဲ နေကောင်းရာ၏ဟု ယူဆခဲ့ လေ၏။ ထို့ကြောင့် သားဖြစ်သူအား ဘုရင်မင်းထံ အပ်နှံလိုက်လေ၏။

မောင်ခက်ကေကို ဘုရင်မင်းက ရှေ့တော်၌ ရပ်စေ၏။ ထို့နောက် ၎င်းအားမိန့်တော်မူသည်မှာ “သင့်ကို အဘယ်ကြောင့် ငါ့ထံသို့ လာရောက် အပ်နှံထားခဲ့ ရလေသနည်း”ဟု မေးလေ၏။

ထိုအခါ ၎င်းက ဤသို့ လျှောက်တင်လေ၏။

“မှန်လှပါ အရှင်မင်းမြတ် ကျွန်တော်မျိုးဆိုလျှင် ခက်တေ ဟူ၍ ပြောဆိုလေ့ ရှိတတ်ပါသည်။ မဟုတ်မမှန်သောအခြင်းအရာ၊ ယုတ်မာသော အကျင့်ဖောက်ပြန် လေရာ လော်လည်ပျက်ယွင်းခဲ့ရာတို့ကို မြင်တွေ့ သိရှိပါက မထိန်ဝှက်နိုင်စွမ်းပါ။ တိတ်ဆိတ်နေခြင်းငှာ မတတ်ကောင်းလှပါ။ ထိုမဖွယ်မရာတို့ကို မမြင်မတွေ့ မသိရှိ သော်သာ ငြိမ်သက်မှုပြုနိုင်ပါသည်။ ထို့ကြောင့် ခက်တေဟူသော စကားကို ပြောဆို ခဲ့ရခြင်းဖြစ်ပါသည်။ ထိုစကားကြောင့်လည်း အရှင်မင်းထံ အပ်နှံထားခဲ့ရခြင်း ဖြစ်ပါသည်။”ဟု ထွက်ဆိုရှင်းပြခဲ့လေ၏။

ထိုအခါ ဘုရင်လည်း အခက်ကြုံလာရလေ၏။ သို့ရာတွင် ထိုစကားကို မပြော မိရန် တားမြစ်အံ့ဟု အကြံဖြစ်ခဲ့ရလေ၏။

ထိုအကြံအစည်အတိုင်း မောင်ခက်ကေကို ဆက်လက်၍ အမိန့်ရှိလေ၏။ “ထိုသို့ ပြောဆိုတတ်သည်မှန်က ယနေ့ကစ၍ ရပ်တန့်ချေလော့၊ ငါ၏နန်း တော်အတွင်းအပြင်၌ ထိုစကားကို လုံးဝမထွက်ပေါ်စေရ၊ ငါဘုရင် ကြားသိရက အပြစ်ဒဏ်ကြီးစွာ ကျခံစေမည်”ဟု တစ်ချက်လွှတ် အမိန့်အာဏာတော်ထုတ်ပြန်ခဲ့ လေ၏။

ဘုရင်၏အမိန့်အတိုင်း ကြောက်လန့် ရိုသေစွာ ငြိမ်သက်လျက် နေလာခဲ့ လေ၏။

မောင်ခက်ကေ နန်းတော်၌ ကာလအတော်ကြာခဲ့လေ၏။ ထိုတွင် တိတ်ဆိတ် မနေနိုင်ရန် အခွင့်ကြုံလာရပြန်လေ၏။ အကြောင်းမှာ မိဖုရား မလှကြာဝေနှင့် အမတ် ငမျောက်ကေတို့ ဖောက်ပြန်ဖောက်လွဲ ဖြစ်ကြရလေ၏။ ထိုမသမာမှုကို တွေ့မြင်ရလေသော် ပါးစပ်က မငြိမ်မသက် ဖြစ်လာရလေ၏။ ထိုအခါ မောင်ခက် ကေမှာ အခက်ကြုံလာရသဖြင့် ပြောဆိုချင်လာလေ၏။

ထို့ကြောင့် “မိဖုရား မလှကြာဝေ ခက်တေ ခက်တေ၊ အမတ် ငမျောက်ကေ ခက်တေ ခက်တေ၊ ဆားမရ ရေမရ ခက်တေ ခက်တေ”ဟူ၍ အသံမစဲ လျှံထွက်ခဲ့ ရလေ၏။

ငခက်ကေ သည် တစ်စခန်းထ၍ ဆိုကောင်းစဖွယ်ဆိုလေ၏။ ဘုရင်ကြီးသည် ထိုစကားကို ပြန်လည်ကြားရသောအခါ ဒေါသအမျက်ချောင်းချောင်းထွက်လာခဲ့ ရလေ၏။ ထို့ကြောင့် မောင်ခက်ကေအား ခေါ်ပြီးလျှင် မောင်းမဲ ကြိမ်းဝါးခဲ့ရ၏။ “မောင်မင်းကို ဤအသံကို မကြားစေရဟု အမိန့်အာဏာထုတ်ပြန်ခဲ့သည်မဟုတ်လော၊ အမိန့်အာဏာကို ဖောက်ဖျက်၍ အဘယ်ကြောင့် ခက်တေဟူ၍ ပြောဆိုရဘိသနည်း၊ ဤခက်တေဟူသောစကားကို အတိအလင်း ငါဘုရင်သိလို သည်။ မလျှောက်တင်နိုင်က လက်စွဲတော် သံလျက်ဖြင့် စီရင်ခုတ်ပိုင်းရလိမ့်မည်”ဟု မိန့်ကြားလေ၏။

ထိုအခါ မောင်ခက်ကေ သံတော်ဦး တင်လေသည်။

“ကျွန်တော်မျိုး လျှောက်ထားဝံ့ပါသည်။ မမှန်ကန်က အသက်ကို ဆယ်ခါမက မီးတိုက်ခံရဲပါသည်။ ရွှေနားဆင်တော်မူပါဘုရား၊ ဦးစွာ အမိနှောင်း(မိထွေး)သည် တစ်ပါးသူနှင့် ဖောက်ပြားခဲ့ပါသည်။ ဖခင်အား တိုက်ရိုက်မပြောအားပါ။ ဖခင်လည်း ရိပ်စားမိခြင်းမရှိပါ။ ထို့ကြောင့် အခက်ကြုံရ၍ ခက်တေဟု ပြောဆိုခဲ့ရခြင်း ဖြစ်ပါ သည်။ ကျွန်တော်မျိုးပင်လျှင် ရူးနှမ်းရာကျပြီး စုန်းပရောဂဆရာနှင့် ဆေးထိုးခံခဲ့ ရပါသည်။

ဒုတိယအကြိမ် ဆေးထိုးဆရာ တပည့်နှင့် ထိုဆရာမယားဖောက်ကြပါသည်။ ထိုအခါလည်း အခက်ကြုံရသဖြင့် ခက်တေဟူ၍ ပြောဆိုခဲ့ရပါသည်။ ထို့ကြောင့် ဗိန္ဓောဆရာက ဝမ်းလျှောဆေးပေးခြင်းကို ခံခဲ့ရပါသည်။

တတိယအကြိမ် ၎င်းဆရာကြီး၏မယားနှင့်တပည့်တို့ ဖောက်ပြန်လာသည်ကို တွေ့မြင်ရပါသည်။ ထိုအခါလည်း မပြောအားဘဲ အခက်ကြုံခဲ့ရပြန်သည်။ မထိန် ဝှက်နိုင်သောကြောင့် ခက်တေ-ခက်တေ ဟူ၍ပြောဆိုလာခဲ့ရပြန်သည်။

စတုတ္ထအကြိမ် ရွာဦးကျောင်း ဆရာတော်ထံ အပ်နှံခဲ့ပါသည်။ ထိုတွင် နေရ စဉ် ဆရာတော်နှင့် မေသီလ မဖွယ်မရာ တွေ့မြင်ရ၍ အခက်ကြုံရပါသည်။ ထို့ကြောင့် တိတ်ဆိတ်မထားနိုင်သဖြင့် ခက်တေဟူ၍ ပြောခဲ့ရပြန်သည်။

ယခု ဆဋ္ဌမအကြိမ် ဘုရင်မင်းထံ အပ်နှံခံရ၍ အမိန့်ချမှတ်ထားခြင်း ခံခဲ့ ရပါသည်။ သို့ရာတွင် အမိန့်တော်ကို ဖီဆန်ကျူးလွန်လိုခြင်း အလျဉ်းမဟုတ်ပါ။ ကြောက်ရွံ့ရိုသေလိုက်နာလာခဲ့ခြင်း အမှန်ပင်ဖြစ်ပါသည်။ ထိုသို့နေပါသော်လည်း မတော်မလျော်သောအဖြစ်ကို တွေ့မြင်လာရပြန်ပါသည်။ မပြောဝံ့၍ အခက်ပွေ လာရပြန်သဖြင့် မချုပ်တည်းနိုင် ဖြစ်လာရပြန်သည်။ ထို့ကြောင့် အပြစ်ပေးလျှင် ခံရပါစေ၊ ပြောဆိုနှုတ်ထွက် ရေရွတ်မိခဲ့ရခြင်းသာ ဖြစ်ပါသည်”ဟု လျှောက်တင် လေသော်

ဘုရင်က “ထိုအဖြစ်ကို ထင်စွာသိစေလေ့ာ”ဟု မိန့်ကြားလေ၏။ ထိုအခါ ငခက်ကေလည်း မကွယ်မဝှက်ဘဲ လျှောက်တင်ခဲ့ရလေ၏။ ထိုကြောင့် မိဖုရားနှင့် အမတ်ဖောက်ပြားခြင်းကို ထင်ရှားစွာ သိရှိလေတော့၏။ ထိုအခါ ဘုရင်သည် မိဖုရားနှင့်အမတ်ကို ခေါ်ယူစစ်ဆေးခဲ့ရလေ၏။ အမှန်ဖြစ်ကြောင်း ဝန်ခံထွက်ဆိုခဲ့ကြသော်“ မိုက်မဲလေစွ၊ ခွေးယုတ်မာမခြား ရှိပေတကား”ဟု အပြစ်တင်လေ၏။ ထိုနောက် နှစ်ယောက်စလုံးအား တောမြိုင်ထဲသို့ နှင်ထုတ်ခဲ့လေ၏။ မောင် ခက်ကေကိုလည်း အပြစ်ဘေးမှ လွတ်ငြိမ်းစေလေ၏။ သို့ရာတွင် နန်းတော်၌မထား ဘဲ လွတ်ရာနေထိုင်စေလေ၏။

ပဉ္စမအကြိမ်လည်း ဦးသူတော်၊ လူပျိုကြီး၊ အပျိုကြီးသုံးဦးတို့ကို အမြင်မတော် တွေ့မြင်ရလေသည်။ ထိုအခါတွင်လည်း အခက်ကြုံ၍ ခက်တေဟူ၍ နှုတ်မြွက်ရပါ သေးသည်။

မောင်ခက်ကေသည် ခက်ခဲစွာ နေထိုင်လာရလေသည်။ စားရေး အခက်အခဲ၊ နေရေးအခက်အခဲ၊ ဝတ်ရေးအခက်အခဲနှင့် ကြုံခဲ့လေသည်။ ကျပ်တည်း ကျဉ်းမြောင်းစွာ နေလာရသောအခါ မကျန်းမမာ ဝေဒနာ ဖိစီးလာသည်။ ချောင်း ဆိုးပန်းနာ ရောဂါကို ပြင်းထန်စွာ ခံစားရလေသည်။

ဝေဒနာ နှိပ်စက်ခြင်းကြောင့် မချိမဆန့်ဖြစ်လာရလေသည်။ ဝေဒနာပြင်း ထန်သောအခါ လေးဘက်တွား၍ ကြိတ်မှိတ်ခံခဲ့ရသည်။ အသက်ရှုကျပ်လာသောအ ခါ ဦးခေါင်းဇောက်ထိုး၊ ရင်ဘတ်လက်နှင့်ဖိ၍ အသက်ငင်သလို ဖြစ်ခဲ့ရသည်။ သို့ရာတွင် တစ်ကိုယ်တည်း ဖြစ်နေရာကား ပြုစုမည့်သူမရှိ၊ ရေတစ်ကျိုက်၊ ထမင်း တစ်လုတ်ပေးဖော် ကင်းလေသည်။

အိမ်၌ အမိုးအကာ ဟာလာဟင်းလင်း ဖြစ်နေသည်။ အိပ်စရာနေရာမှာ ဝါးကြမ်းအခင်း သုံးချောင်းသာ ရှိသည်။ အိပ်ရာခင်း ခြုံစရာဟူ၍ ဗလာနတ္ထိဖြစ် လေသည်။ ထိုအကြား မိုးကာလတွင် ရွာသွန်းလာသော မိုးရေဖြင့် စိုရွှဲခံနေရသည်။ ထိုဝေဒနာကို မကျော်လွှားနိုင်ရာကား သေမည့်အဖြစ်ကို ရင်ဆိုင်နေရသည်။ ထို့ကြောင့်အခက်အခဲသေဘေး ကြုံနေရလေသည်။ ထိုအခါ အိမ်နီးချင်းတို့ကို ခေါ်၍ အသိပေးခဲ့လေသည်။ “ငါသေလျှင် ခေါင်းရင်းက သစ်ခက်တစ်ခက်၊ နံဘေး က သစ်ခက်တစ်ခက်၊ ခြေရင်းက သစ်ခက်တစ်ခက်စီထည့်၍ သင်္ဂြိုဟ်ကြပါလေ”ဟု မှာထားခဲ့လေ၏။ ထို့နောက် မကြာခင် သေဆုံးခဲ့လေသဖြင့် မှာခဲ့သည့်အတိုင်း သင်္ဂြိုဟ်လိုက်ကြလေ၏။

မသေမီ မောင်ခက်ကေ၏မှာထားချက်ကို မည်သူမှ မမေးမိခဲ့ကြ။ သေပြီး နောက်တွင်ဆိုလျှင် ထိုမှာတမ်းကို သိလိုကြလေသည်။ သို့သော် သဘောပေါက် ရှင်းလင်းနိုင်ရန် အခက်အခဲဖြစ်လာကြလေ၏။ ထို့ကြောင့် တောရပ်နေပျော် ဆရာတော် ဦးသာဂရကို ပင့်ဖိတ်မှုပြုခဲ့ကြလေသည်။ မောင်ခက်ကေ၏ အခက်အခဲ မျိုးစုံကို တင်ပြ၍ မေးလျှောက်ကြလေ၏။ ထိုအခါ ဆရာတော်လည်း အခက်အခဲ နှင့် ကြုံတွေ့ခဲ့ရလေ၏။

အမျိုးမျိုး တွေးတောကြံဆလျက် ဖြေကြားခဲ့ရလေ၏။ ဆရာတော်က ဖြေကြားရာတွင် “ဒါယကာတို့ သစ်ခက်သုံးခက်ကို အဓိပ္ပာယ်ယူဆရမည်ဆိုက သုံးခုသင်္ချာရသည်။ သုံးခုဆိုသည်မှာ ဒါန၊ သီလ၊ ဘာဝနာသုံးပါး ဖြစ်ချေရာသည်။ တစ်နည်း ပထမ၊ ဒုတိယ၊ တတိယ သုံးခုခွဲယူနိုင်သည်။ အစ၊ အလယ်၊ အဆုံးသုံးပါး လုံးကို ဆိုလိုနိုင်သည်။ ခက်အရ ခက်ခက်ခဲခဲ၊ ခဲယဉ်းသောအရာ ဖြစ်လေသည်။ ထိုအဓိပ္ပာယ်ကို သစ်ခက်ဖြင့် ဖော်ပြခြင်းဖြစ်သည်။ အားလုံးကိုခြုံ၍ ယူဆလျှင်ဤသို့ သဘောရရှိလေသည်”

“မောင်ခက်ကေသည် အသက်ရှင် နေထိုင်စဉ်က ဒါန၊ သီလ၊ ဘာဝနာတည်း ဟူသော ကုသိုလ်တရားသုံးပါးတို့တွင် တစ်ပါးပါးသော ကုသိုလ်ကောင်းမှုကို ပြုခဲ့မိ ခြင်းမရှိ။ ထိုကုသိုလ်ကောင်းမှုသုံးပါးကို မပြုခဲ့ခြင်းကြောင့် ပထမအစ မွေးဖွားခါစ၌ လည်းကောင်း၊ ဒုတိယအလယ် လူလားမြောက်သောအခါ၌လည်းကောင်း၊ တတိယ အဆုံး သေကာနီး၌လည်းကောင်း အကျိုးပေးခြင်းကို တစ်စုံတစ်ခုမှ မခံစားရ၊ ထိုသို့ကုသိုလ်မပြုခဲ့မိမှု၊ ထိုကုသိုလ်ကံ၏ အကျိုးကို တစ်စုံတစ်ခုမှ မခံစားရခြင်း ကြောင့် ခက်ခက်ခဲခဲကျပ်တည်း ကျဉ်းမြောင်း ဆင်းရဲစွာဖြင့် ဘဝဇာတ်သိမ်းသွားခဲ့ ရလေသည်။ ထိုအကြောင်းအဖြစ်သနစ်ကို နောင်လာနောင်သားတို့ သံဝေဂဉာဏ် ရစေခြင်းငှာ သရုပ်ဆောင်သွားခဲ့ခြင်း ဖြစ်လေရာသည်၊ အလောင်းကောင်တွင် သစ်ခက်သုံးခက် ထည့်စေခဲ့ခြင်းအဓိပ္ပာယ်မှာ ဤသို့ယူဆစရာ ဖြစ်လေသည်”ဟူ၍ ရှင်းလင်းပြောပြခဲ့လေ၏။ ထိုအခါမှ လူများလည်း ကျေနပ်နှစ်သိမ့်သွားခဲ့ကြလေ သတည်း။