ရှေးအခါက ဘုရင်မင်းတစ်ပါးတွင် သမီးတော်ခုနစ်ယောက်ဖြစ်ထွန်းခဲ့ လေ၏။ တစ်နေ့သ၌ ထိုသမီးတော်တို့ကို ခေါ်ယူ၍ အသီးသီးမေးမြန်းလေ၏။ "ငါသမီးတို့၊ ယခု စားသောက် ဝတ်ဆင်နေကြရသည်မှာ မည်သူ၏ ဘုန်းကံ ကြောင့်ဖြစ်သနည်း”ဟု မေးလေသော် သမီး(၆)ယောက်တို့က“ဖခမည်းတော်ဘုန်း ကံကြောင့်ပါ"ဟု လျှောက်တင်ခဲ့ကြလေ၏။

သမီးအထွေးဆုံးဖြစ်သူက“ ဘုရား ကျွန်မ၏ ဘုန်းကံကြောင့် စားရဝတ်ရပါ သည်”ဟု သံတော်ဦးတင်လေ၏။

ထိုအခါ ရှင်ဘုရင်က “နင်တစ်ယောက်ကသာ ငါ့ဘုန်းကံကို မယုံ၊ ကျန်သမီး များကတော့ ငါ့ဘုန်းကံကို ယုံသည်။ အဘယ်ကြောင့် ဤသို့ ပြောဆိုရသနည်း”ဟု ဒေါသဖြစ်လေ၏။

ထို့ကြောင့် သမီးတော်ကို မယ်ကံယုံဟု အမည်ပေးလေသည်။

'နင်၏ဘုန်းကံကို သိစေအံ့'ဟူသော အကြံဖြင့် မှူးမတ်တို့အား ခေါ်ယူလေ၏။ ထို့နောက် အဆင်းရဲဆုံးသော လူတစ်ယောက်ကို ရှာဖွေစေလေ၏။ မှူးမတ်တို့လည်း လိုက်လံရှာဖွေ၍ တင်ဆက်ကြလေလျှင် သမီးတော် မယ်ကံယုံနှင့်ပေးစားထိမ်းမြား ခဲ့လေ၏။ ထိုဘုရင့် သမက်တော်သည် ဆင်းရဲသား ထင်ခွေစားသောက်လာသူတစ် ဦး ဖြစ်လေ၏။ ဘုရင်မင်းသည် သမီးတော်နှင့်သားမက်တော်တို့ကို မြို့တော်နှင့် မနီးမဝေးသော တောရွာဇနပုဒ်တွင် ထားရှိလေ၏။ သမီးတော်ကို (၇)ရက်လျှင် တစ်ကြိမ်ကျ နန်းတော်သို့ ဝင်ခွင့်အမိန့်ပေးထားခဲ့လေ သည်။

မယ်ကံယုံလင်မယားတို့သည် တောတောင်တို့မှ ထင်းခွေ၍ အသက်မွေးလာခဲ့ လေ၏။ တစ်နေ့သ၌ ထင်းခွေသွားစဉ် လမ်းမှား၍ အခြားနေရာတစ်ခုသို့ ရောက် သွားလေ၏။ ထိုနေရာတော၌ နံ့သာပင်များ ပေါက်ရောက်လျက် မွှေးကြိုင်သင်းပျံ့ နေလေ၏။ ထင်းခွေသမားမှာ နံ့သာဟူ၍ မသိဘဲ ထင်းအမှတ်ဖြင့်ပင် ခုတ်လှဲကာ သယ်ယူလာခဲ့လေ၏။ “ခါတိုင်းထက် ယနေ့နောက်ကျခဲ့လေစွ”ဟု လင်ဖြစ်သူအား မေးလေ၏။ လမ်းမှားခဲ့သောကြောင့် အချိန်ကြာခဲ့ရသည်ဟု ပြောပြလေ၏။

မယားသည် ရောင်းချရန်အတွက် ထင်းချော်းများကို ချက်ချင်း ခွဲစိတ်လေ၏။ ထိုအခါ သာမန်ထင်းမီးစာသစ်မဟုတ်ဘဲ မွှေးကြိုင်နံ့သင်းနေသော နံ့သာထင်းဖြစ် မှန်းကို သိရှိခဲ့ရလေ၏။

ထို့ကြောင့် လင်တော်မောင်အား “ဤကဲ့သို့ ထင်းများကို အများအပြား ရနိုင်အံ့လော”ဟု မေးမြန်းလေ၏။

လင်မောင်ကလည်း. . . “ယူ၍မကုန်နိုင်အောင် ရှိလေသည်”ဟု ပြောပြလေ ၏။ ထိုနံ့သာထင်းများကို ခွဲစိတ်လျက် သူဋ္ဌေးသူကြွယ် လူချမ်းသာတို့ထံ သွား၍ ရောင်းချခဲ့လေ၏။

နောက်နေ့များ၌လည်း နံ့သာထင်းများကိုပင်ခွဲ၍ ပေးခဲ့လေ၏။ ထိုသို့ နံ့သာထင်းများကို ခွေ၍ ရောင်းချလာခဲ့ရာ တစ်နေ့ထက်တစ်နေ့ ငွေကြေးများစွာ ရလာ၏။ တစ်နေ့တွင် နံ့သာတောကိုလွန်၍ ကျောက်သံပတ္တမြားများရှိရာ တောင် တစ်တောင် သို့ ရောက်ရှိသွားခဲ့လေ၏။ ထင်းခွေယောက်ျားကား ကျောက်သံပတ္တ မြားမှန်းမသိ၍ ထင်းများကိုသာ လိုက်လံရှာဖွေခဲ့လေ၏။ ထိုနေ့တွင် ထင်းကို မရရှိလေသဖြင့် သားငယ်၊ သမီးငယ်များကစားစရာအဖြစ် ပတ္တမြားလုံးအနည်း ငယ်ကို ကောက်ယူ၍ ပြန်လာခဲ့လေ၏။

အိမ်သို့ရောက်သောအခါ မယားဖြစ်သူအား ပြလေ၏။ “ငါထင်းမရသည့် အဆုံး၊ ကျောက်လုံးအနည်းငယ်တော့ ကောက်ယူခဲ့၏။ လှပ၍ ကလေးကစားရန် ကောင်းမည်ဟု ထင်ပေသည်။”ဟု ပြောလေ၏။ မယားဖြစ်သူ ကြည့်ရှုလေရာ အဖိုးတန် ရတနာမှန်းသိရှိလေ၏။

ထိုအခါ မယ်ကံယုံက. . “ကျောက်သံပတ္တမြားတို့ဖြစ်သည်။ အလွန်အဖိုးထိုက် တန်သည်၊ အများအပြားရနိုင်အံ့လော”ဟု မေးမြန်းလေ၏။

“ယူမကုန်အောင် တောင်လုံးပြည့်နေသည်”ဟု ပြောလေ၏။ ထို့ကြောင့် နောက်တစ်နေ့တွင် လင်မယားနှစ်ယောက်စလုံး သွားရောက် သယ်ဆောင်ခဲ့ကြလေ၏။ ရရှိလာသော ကျောက်သံပတ္တမြားတို့ကို ရောင်းချလေ လျှင် ငွေအသပြာများစွာရ၍ ကြွယ်ဝချမ်းသာလာခဲ့ရလေ၏။ ထိုငွေတို့ဖြင့် အိမ်ကောင်းရာသန့် ကြီးစွာဆောက်လျက် အေးချမ်းစွာ နေလာခဲ့ကြလေ၏။ ရှေးက ကဲ့သို့ ထင်းခွေရန်လည်း မလိုတော့ဘဲ သူတို့ဘုန်းကံအလျောက် ဆင်းရဲသားဘဝမှ လွတ်မြောက်ကာ ချမ်းသာကြွယ်ဝသူအဖြစ်သို့ ရောက်လာခဲ့ကြရလေ၏။

မယ်ကံယုံသည် မိမိကံကြောင့် စားသောက်ချမ်းသာရှိနေရခြင်းကို ခမည်း တော်မင်းအား အသိပေးရန် စိတ်ဖြစ်လာလေ၏။ ထို့ကြောင့် တစ်နေ့သ၌ ပြည်တန် ပတ္တမြားနှင့် အဖိုးမဖြတ်နိုင်သော ကျောက်သံပတ္တမြား သုံးလေးလုံးတို့ကို ယူလျက် နန်းတော်သို့ သွားရောက်ခဲ့လေ၏။ နန်းတော်သို့ရောက်သောအခါ ခမည်းတော် မျက်နှာသစ်တော်ရေ ထည့်သော ရေတကောင်းထဲ၌ ထည့်ထားခဲ့လေ၏။ ရှင်ဘုရင်သည် မိုးလင်းချိန်၌ မျက်နှာသစ်ရန် ရေတကောင်းကို ယူစေ၏။

ရေကို စောင်းငှဲ့လေလျှင် ကျောက်သံပတ္တမြားတို့ကို တွေ့ရလေ၏။ ထိုအခါ မှူးမတ်တို့အား “မနေ့က နန်းတော်သို့ မည်သူတက်လာဘိသနည်း” ဟု မေးမြန်းစုံစမ်းလေ၏။

“သမီးတော် မယ်ကံယုံတက်သည်ကို မြင်ရပါကြောင်း” ဖြင့် လျှောက်တင်ခဲ့ ကြလေ၏။

ဘုရင်မင်းလည်း သက်သေ မထင်ရှားသဖြင့် တစ်ဦးတစ်ယောက်ကိုမျှ မပြော ဆိုဘဲ တိတ်ဆိတ်စွာ နေခဲ့လေ၏။

နောက်ခုနစ်ရက်တစ်ပတ်ကြာသောအခါ မယ်ကံယုံ တစ်ဖန် နန်းတော်သို့ ဝင်ရောက်ပြန်လေ၏။ ထိုအခါ၌လည်း ကျောက်သံပတ္တမြား လေးလုံး ငါးလုံးကို ယူသွားခဲ့လေ၏။ ပထမ ထည့်ထားခဲ့သည့်အတိုင်း မျက်နှာသစ်တော် ရေတကောင်း ၌ပင် ထည့်ထားခဲ့လေ၏။ ဘုရင်မင်းလည်း ခါတိုင်းမျက်နှာသစ်ရေ သုံးနေကျ ရေတကောင်းမှ ရေကိုငှဲ့၍ ထည့်လေ၏။ ထိုအခါ ပတ္တမြားလုံးများကိုပင် တွေ့ရပြန် လေ၏။

ဤဒုတိယအကြိမ်၌လည်း မှူးမတတ်တို့ကို ခေါ်ယူ၍ စုံစမ်းလေ၏။ “ယမန်နေ့ညက နန်းတော်သို့ မည်သူတက်ရောက်ခဲ့လေသနည်း”ဟု မေးမြန်း လေ၏။

မှူးမတ်တို့ကလည်း အမှန်အတိုင်း “သမီးတော် မယ်ကံယုံ တက်ရောက်ခဲ့ ကြောင်းပါဘုရား” ဟု သံတော်ဦးတင်ကြလေ၏။

ထိုအခါ ဘုရင်မင်းလည်း ယုံကြည်လာခဲ့ရလေ၏။ ထို့ကြောင့် သမီးတော်ကို ရှေ့တော်မှောက်သို့ ဝင်ရောက်စေဟု အမိန့်တော်ချမှတ်ခဲ့လေ၏။ သမီးတော် မယ်ကံယုံကို ခေါ်လေပြီး နန်းတော်သို့ ရောက်လာစေ၏။ ရောက်လေသော် ခမည်း တော်ရှေ့မှောက် အခစားဝင်ရန် ပြောကြားလေ၏။

ခမည်းတော်ရှေ့မှောက် မယ်ကံယုံလည်း ရောက်ရှိ၍ ရှိခိုးဦးတင်ကာ ခစား နေခဲ့လေ၏။

ထိုအခါ ဘုရင်မင်းက. . .

“သမီးတော် မယ်ကံယုံလား၊ သမီးတော်သည် ဤကျောက်သံ ပတ္တမြားတို့ကို ထားရှိခဲ့သည်မှာ မှန်သလော”ဟု မေးမြန်းလေ၏။

“ဟုတ်မှန်ပါကြောင်း”သမီးတော်လည်း လျှောက်တင်ခဲ့လေ၏။ ထိုအခါ ရှင်ဘုရင်ကလည်း

“သမီးတော် ကိုယ့်ကံနှင့်ကိုယ် စားဝတ်နေကြောင်း လျှောက်တင်ခဲ့ချက်မှာ မှန်ကန်ပေသည်” ဟု အမိန့်တော်ရှိခဲ့လေ၏။

ထို့ကြောင့် သမီးတော်နှင့် သားမက်တော်ကို ခေါ်ယူသိမ်းဆည်းလေ၏။ အိမ်ရှေ့မင်းအဖြစ် သမက်တော်ကို ခန့်အပ်၍ သမီးတော်နှင့် ကြည်ဖြူစွာ စံစားစေလေသတည်း။