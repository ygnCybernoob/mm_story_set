တစ်ခါတုန်းက အလုပ်ကိစ္စနှင့် တောကလူတစ်ယောက် မြို့သို့ရောက်လာ သည်။ လှေဖြင့်လှော်ခတ်သွားခဲ့ရသဖြင့် ပင်ပန်းနွမ်းရိနေသည်လည်း ဖြစ်လေသည်။ ထိုကြောင့် မြို့သို့ ခရီးရောက်မဆိုက် နီးရာဆိုင်တစ်ဆိုင်သို့ အပြေးအလွှား ဝင်သွားခဲ့ လေသည်။

အစာ ဆာမွတ်နေသည့်အလျောက် မုန့်ပဲသရေစာစားလိုလှသဖြင့် မျက်စိ သိုင်းဝန်း၍ ကြည့်မိရာ အမွှေးဆပ်ပြာခဲများကို တွေ့မြင်ရလေ၏။ အရောင်အဆင်း အမျိုးမျိုးရှိသော ဆပ်ပြာခဲများ ပြန့်ကြဲလျက်ရှိနေသည်။

ခရီးသည်သည် ဆပ်ပြာခဲမှန်း လုံးဝမသိ။ မုန့်တစ်မျိုးမျိုးသာဖြစ်မည်ဟု အောက်မေ့မှတ်ထင်လေ၏။ စားချင်အားကြီးနေသည်နှင့် အလောတကြီး ဈေးနှုန်း ကို မေးမြန်းခဲ့လေ၏။ ထိုနောက် မဆိုင်းမတွန့်ဘဲ ချက်ချင်းကောက်ယူစားသောက် လိုက်လေသည်။

စားပြီးသောအခါတွင်မှ မုန့်အရသာ မဟုတ်ကြောင်း သတိထားမိလေ၏။ သို့သော် မှားသည်ကိုကား အရေးမထားနိုင်ချေ။ အရှက်မရစေရန် သာ ဣန္ဒြေမပျက် ဘဲ စားမြဲဆက်စားလေတော့၏။

၎င်းအား အနီးရှိ လူတစ်ယောက်က မြင်လေသော်.

“ဤလူမုန့်မှန်း ဆပ်ပြာခဲမှန်းမသိ၊ ဘယ်က လူထူးလူဆန်းလေနည်း” ဟု အံ့အားသင့်လေ၏။

ထိုနောက် မနေသာဘဲ.

“မိတ်ဆွေ ဤသည်မှာ ဆပ်ပြာခဲပါ၊ စားစရာမုန့်မဟုတ်ပါ”ဟု ပြောလေ၏။ ထိုအခါ ၎င်းက မိမိအရှက်ကို ပြန်ဖုံးမိရန် ရှောင်တခင် ပြန်ပြောလေ၏။ “ကျွန်ုပ်သိပါသည်၊ ကိုယ့်ရောဂါကို ကိုယ်သိကြပါသည်၊ ဆပ်ပြာစားမှ ကိုယ့် ရောဂါက သက်သာရာ ရပါသည်”ဟု ဖြတ်ထိုးဥာဏ်သုံးခဲ့လေ၏။

ထိုနောက် တန်ဖိုးပေးဆပ်ကာ ဆိုင်မှ ‘မှင်သေ’မပျက်ဘဲ ထွက်ခွာသွားလေ သတည်း။

မှင်သေ= ဟန်အမူအရာမပျက်ဘဲ