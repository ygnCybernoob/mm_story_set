ရှေးအခါက တိုင်းပြည်တစ်ပြည်ကို ဘုရင်တစ်ပါး မင်းလုပ်၍ စိုးစံအုပ်ချုပ် နေခဲ့လေ၏။ တစ်နေ့သ၌ ဘုရင်မင်းသည် ညီလာခံရန် မှူးမတ်တို ့ကို ခေါ်ယူလေ၏။ မှူးမတ်တို့ စုံညီလေသော် တိုင်းပြည်ရေး၊ လုံခြုံရေးတို့ကို တိုင်ပင် ဆွေးနွေးမှုပြုခဲ့ကြလေ၏။ မှူးမတ်တို့က လုံခြုံရေးအတွက် ဆင်တပ်တစ်တပ်လိုအပ် ပါကြောင်း လျှောက်တင်ခဲ့ကြလေ၏။

ဘုရင်မင်းက . . . “ဆင်ကို ဘယ်တွင် ရနိုင်အံ့နည်း”ဟု မေးမြန်းလေ၏။ ထိုအခါ မှူးမတ်တို့က . . . “ဟိမဝန္တာတောတွင် ဆင်များရှိကြပါသည်။ ထိုဆင်များကို ဖမ်းဆီးပြီးလျှင် ယဉ်ပါးစေက ရရှိနိုင်ပါသည်”ဟု အကြံပေးတင်ပြ ကြလေသည်။

ရှင်ဘုရင်က “ဟိမဝန္တာတော ဆိုသည်မှာ အလွန်ချမ်းအေးလှသည်။ ထို့ ကြောင့် ဆင်ကိုဖမ်းရန် အချမ်းခံနိုင်စွမ်းရှိသူ တစ်ယောက်ကို ရှာရမည်”ဟု အမိန့်ရှိလေသည်။

ထိုနောက် ရှင်ဘုရင်က “ဆောင်းရာသီ ပြာသိုလသည် အချမ်းဆုံးလဖြစ် သည်။ လက်တောင်နှစ်ဆယ် ရေနက်သော ရေကန်မှာ တစ်ရက်တိုင်တိုင် ငုပ်နေ နိုင်သူကို သမီးတော်နှင့်ပေးစားမည်။ ငုပ်နိုင်မည့်သူရှိက အသပြာတစ်ထောင်ထုပ် ကို ဆွဲစေလော့”ဟု အမိန့်တော်ကိုလည်း ချမှတ်လိုက်လေ၏။ ထို့ကြောင့် မှူးမတ်တို့ သည် အမိန့်တော်အတိုင်း ကြေညာမောင်းခတ်ခဲ့ကြလေသည်။

ထိုအခါ မြို့စွန်မြို့နားတွင်နေသော ဆင်းရဲသော သားအမိနှစ်ယောက်တို့ ကြားသိခဲ့ရလေ၏။ သားငယ်သည် မိခင်အား မောင်းခတ်လှည့်လည်လာကြသူများ ထံမှ အသပြာထုပ်ကို ဆွဲစေလေ၏။

မိခင်က စိုးရိမ်လျက်“ချစ်သား၊ ဖြစ်နိုင်အံ့လော့”ဟု ပြန်ပြောလေ၏။ သားက. . . “မိခင်၊ ဆင်းရဲငတ်မွတ်ပြီး သေရခြင်းလည်း တစ်သေ၊ ယခု ရှင်ဘုရင် အမိန့်အတိုင်းလုပ်၍ သေလျှင်လည်း တစ်သေ၊ တစ်ကယ်မသေဖြစ်ခဲ့ သော် ရှင်ဘုရင် သမီးတော်ကိုပင် ရမည်ဖြစ်ပေသည်။ မကြောင့်ကြ မစိုးရိမ်ပါလင့်၊ ဆွဲသာဆွဲလိုက်ပါမိခင်”ဟု တိုက်တွန်းပြောဆိုခဲ့လေ၏။

သား၏တိုက်တွန်းချက်အရ ထိုအသပြာထုပ်ကို ဆင်ပေါ်မှ ဆွဲယူလေ၏။ ထိုအခါ မှူးမတ်တို့က “သင့်မှာမည်သူက ဘုရင်အမိန့်အတိုင်း ပြုလုပ်ချေအံ့နည်း”ဟု မေးလေ၏။

“ငါ့သား ပိစပ်က ပြုလုပ်ရန် ဖြစ်ပါသည်”ဟု ပြောလေသည်။ “ထိုသို့ဆိုလျှင် ကောင်းပြီ၊ အမိန့်တော်အတိုင်း လာရမည်”ဟု ပြောဆိုမှာကြား ထားခဲ့ကြလေ၏။

ထို့နောက် ဘုရင်မင်းထံပြန်လာလျက် “လူစွမ်းကောင်းကို တွေ့ခဲ့ရပါပြီ”ဟု သံတော်ဦးတင် လျှောက်ထားခဲ့ကြလေသည်။

အချိန်ကာလရောက်လတ်သော် ကတိအတိုင်း ပိစပ်ကို ဆင့်ခေါ်စေလေ၏။ ပိစပ် ရောက်လာသောအခါ ရှင်ဘုရင်နန်းတော်ရှေ့ရှိ ရေကန်တွင် ငုပ်လျှိုးစေလေ ၏။ မိခင်ဖြစ်သူက သားကို စိုးရိမ်ကြီးစွာဖြင့် ရေကန်ပေါင်ထက်၌ မီးဖိုလျက်ညဉ့် မအိပ်ဘဲ စောင့်လျက်နေလေ၏။

ထိုအခါ ဘုရင်မင်းက ချမ်းအားကြီး၍ သေလောက်ပြီ ထင်မှတ်လျက် “ပိစပ် မသေသေးဘူးလား”ဟု မေးမြန်းစုံစမ်းခဲ့လေ၏။

မှူးမတ်က မီးရှိန်ရ၍ မသေဘဲ ငုပ်နေနိုင်သည် အမှတ်ရှိခဲ့ကြလေ၏။ ထို့ ကြောင့် “ဘယ်သို့ သေရာပါအံ့နည်း၊ မိခင်ဖြစ်သူက ကန်ပေါင်ထက်တွင် မီးဖိုလျက် ပေးထားပါ၍ မသေဘဲ ရှိပါသည်”ဟု လျှောက်ထားကြလေ၏။ ထိုအခါ ဘုရင်သည် ပိစပ် သားအမိနှစ်ယောက်ကို လိမ်လည်မှုဖြင့် သုသာန်ထုတ်၍ ဓားခုတ်သတ်စေ ရန် အမိန့်တော်ချမှတ်ခဲ့လေ၏။ ပိစပ်သည် “အရှင်မင်းကြီး ခုနစ်ရက်ခန့် ခွင့်ပေး တော်မူပါ၊ ဤတရားကို ဆုံးဖြတ်ရန် ပညာရှိ ရှာဖွေပါရစေ”ဟု လျှောက်ထားမှု ပြုခဲ့လေ၏။ ထိုအခါ ဘုရင်လည်း ခွင့်ပေးခဲ့လေ၏။

ပိစပ်သည် မကြာခင် ပညာရှိရရန် ရှာဖွေလေတော့၏။ အဆင့်သင့်ပင် နွားကျောင်းနေသော နွားကျောင်းသားတစ်ယောက်နှင့် တွေ့ရှိလေ၏။ နွားကျောင်း သားက သတင်းမေးမြန်းလေသော် ပိစပ်လည်း အကျိုးအကြောင်းကို ပြောပြလေ ၏။ ထိုအခါ ၎င်းက “ကိစ္စမရှိ၊ မစိုးရိမ်လင့်၊ ငါလာမည်”ဟု ဝန်ခံလိုက်လေ၏။ နွားကျောင်းသားစကားကို ကြားရလျှင် ဝမ်းသာအားရဖြင့် ပြန်လာခဲ့လေ၏။

တရားဆုံးဖြတ်မည့်နေတွင် နွားကျောင်းသားသည် ရေကန်ပေါင်၌ မီးကို မွှေးလေ၏။ ထို့နောက် ငါးတစ်ကောင်ကို ရေကန်ပေါင်တစ်ဖက်၌ တင်ထားလေ၏။ ခုနစ်ရက်စေ့သောနေ့တွင် ပိစပ်လည်း တရားဆိုင်ရမည်ဖြစ်၍ နွားကျောင်းသာကို ခေါ်ရန် လာရောက်လေ၏။ ထိုအခါ နွားကျောင်းသားက“ငါသည် ငါးကင်၍ နေ ရသည်၊ ငါးကင်ကျက်လျှင် ကျက်ချင်း စားသောက်ပြီးသော် လာမည်၊ ထိုအကြောင်း ကို ဘုရင်မင်းအား လျှောက်တင်ချေလော့”ဟု မှာကြား ပြောဆိုလိုက်လေ၏။

ပိစပ်လည်း နန်းတော်သို့ စိုက်စိုက်မတ်မတ်လာလေ၏။ ထိုအခါ ဘုရင်က

“သင့်မှာ ပညာရှိရှာ၍ ရခဲ့ပြီလော”ဟု မေးလေ၏။ ပိစပ်လည်း နွားကျောင်းသားမှာကြားချက်အတိုင်း ဘုရင်အား လျှောက်တင်လေ၏။ ဘုရင်သည် ပညာရှိရောက် လာနိုးနိုးဖြင့် စောင့်စားလျက် နေလေ၏။ စောင့်ရကြာသောအခါ “မောင်မင်း ပညာရှိ ယခုထိ မလာသေးတကား”ဟု ပြောဆိုလေ၏။ အချိန်ကြာလေသော် မှူး မတ်တို့အား ပညာရှိထံသွားရောက် ကြည့်ရှုစေလေ၏။

ပညာရှိနွားကျောင်းသားသည် ငါးကင်မြဲကင်လျက် ရှိနေလေ၏။ မှူးမတ်တို့ က ၎င်းအား တွေ့မြင်ရလျှင် “ဘယ်သောကာလကင်၍ ကျက်နိုင်ရာအံ့နည်း”ဟု ဆိုကာ ဘုရင်အား လျှောက်ထားခဲ့ကြလေ၏။ ဘုရင်လည်း ချက်ချင်းဝင်စေရန် အမိန့်ချမှတ်လေ၏။ ထို့ကြောင့် နွားကျောင်းသားပညာရှိ သ ည် ဘုရင့်ရှေ့တော်မှောက် ခစားဝင်ရောက်ခဲ့လေ၏။

ထိုအခါ ဘုရင်က “သင်ပညာရှိ ဟုတ်သလော၊ ငါးကို ကန်တစ်ဖက်ထား၍ ထစ်ဖက်က မီးရှို့သဖြင့် ငါးကင်ကျက်ရိုးထုံးစံရှိအံ့လော့”ဟု ပြောဆိုလေ၏။ ပညာ ရှိကလည်း “မှန်ပါ အရှင်မင်းမြတ်၊ အရှင်မင်းကြီးမှာလည်း ပိစပ်က ရေကန်ထဲမှာ ငုပ်နေပါလျက် ကန်ပေါင်မှာ မီးဖိုထားခြင်းဖြင့် အချမ်းပြေပျောက်ရိုးထုံးစံ ရှိနိုင် ပါမည်လော့”ဟု တင်လျှောက်လေ၏။ ထိုအခါ ဘုရင်လည်း သတိရလျက် “လမ်း မှန်ကို တင်လျှောက်ပေသည်”ဟု သဘောကျလေ၏။ ထို့ကြောင့် ပိစပ်ကို ပြစ်ဒဏ် မှလွတ်၍ သမီးတော်နှင့် လက်ထပ်ပေးစားခဲ့ရလေသတည်း။