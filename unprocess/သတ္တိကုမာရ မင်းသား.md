ရှေးအခါက တိုင်းပြည်တစ်ပြည်၌ မင်းတစ်ပါးအုပ်ချုပ်စိုးစံခဲ့လေ၏။ ထိုမင်း၏မိဖုရား၌ သားတော်လေးတစ်ပါး ဖြစ်ထွန်းလေ၏။ ထိုမင်းသားသည် ငယ်စဉ်ကပင် ရဲစွမ်းသတ္တိနှင့် ပြည့်စုံလေ၏။ ထို့ကြောင့် သတ္တိကုမာရမင်းသားဟူ၍ အမည်တွင်ခဲ့၏။

မင်းသားငယ်သည် အရွယ်ရောက်လေသော် မြင်းစီးဝါသနာပါလာလေ၏။ ထိုမင်းသား၏ ဘုန်းကံကြောင့် နတ်မြင်းပျံတစ်စီးကို ရရှိခဲ့လေ၏။ ထိုမြင်းကို အဖော်လုပ်ကာ စီးနင်းပျော်ပါးနေလာခဲ့လေရာ အချိန်အားတိုင်း ထိုမြင်းပျံစီးလျက် တိုင်းပြည်တွင်း၌ လှည့်လည်သွားလာလေ့ရှိ၏။

တစ်နေ့သ၌ မြင်းပျံကို စီး၍သွားစဉ် မိမိနယ်ပယ်ကို ကျော်လွန်သွားလေပြီး အခြားတိုင်းပြည်သို့ ရောက်သွား၍ ဒေသတစ်ခု၌ သက်ဆင်းခဲ့လေ၏။ ထိုတိုင်းပြည် ၌ ဘုရင်တစ်ပါးတွင် အလွန်လှပသော သမီးတော်တစ်ယောက်ရှိပြီး အမည်မှာ မာလာဝတီဟု ခေါ်လေ၏။ ထိုသမီးတော်ကို ဘီလူးဖမ်းယူသွားခြင်း ခံရရှာ လေသည်။

သမီးတော်ကို မည်သူမျှ ရှာဖွေပေးနိုင်သူ မရှိ၊ သိရှိသူလည်း မရှိကြသဖြင့် အခက်ကြုံလျက်ရှိနေကြ၏။ ဘုရင်နှင့်မိဖုရားတို့သည် ပူဆွေးသောက ရောက်ရှိနေ ကြပြီး တစ်နန်းတော်လုံးကလည်း ငိုယိုမြည်တမ်းကာ နေခဲ့ကြလေ၏။ ဘုရင်ကြီး သည် သမီးတော်ကို ရှာဖွေစေရန် ရဲစွမ်းသတ္တိရှိသူများကို ရှာဖွေစေလေ၏။

တိုင်းပြည် အနှံ့သို့လည်း ကြော်ငြာခဲ့သဖြင့် ထိုသတင်းကို ခရီးလွန်၍ ရောက် နေသော သတ္တိကုမ္မာရ မင်းသားသည် ကြားသိခဲ့ရလေ၏။ ထို့ကြောင့် ဘုရင်ကြီးထံ ဝင်ရောက်၍ သံတော်ဦးတင်လေ၏။

“အရှင်မင်းကြီး၊ ကြောင့်ကြစိုးရိမ်တော် မမူပါလင့်။ ကျွန်တော်မျိုးသည် သမီး တော်ကို အရဆောင်ကြဉ်းပေးပါမည်” ဟု လျှောက်ဆိုကာ ထွက်ခွာလာလေ၏။ ထို့နောက် မင်းသားသည် မြင်းပျံကို စီးနင်းလျက် ခရီးဆက်လေ၏။ လိုက်လံ ရှာဖွေလေသော် ဝေတအမည်ရှိသော တောအုပ်တစ်ခုထဲသို့ ရောက်သွားခဲ့လေ သည်။ ထိုတောအုပ်၌ အခက်အလက်အရွက်တို့ဖြင့် အုပ်ဆိုင်းနေသော သစ်ပင်ကြီး တစ်ပင်ကို တွေ့မြင်လေ၏။ ထိုအခါ အမောအပန်းဖြေရန် တစ်ညတာအိပ်စက်နားနေလေသည်။

ညဉ့်သန်းခေါင်အချိန်ရောက်လေသော် မင်းသားသည် အိပ်ပျော်ရာမှ နိုးလာ ပြီး တစ်စုံတစ်ခုသော အသံကို ကြားရနိုးဖြင့် နားစိုက်ထောင်မိလေ၏။ အသံတိတ် ဆိတ်နေရာကား “ဤနေရာတွင် ပြောဟောသံမျှပင် မကြားရချေတကား”ဟု အောက်မေ့မှတ်ထင်လာခဲ့လေ၏။

ထိုစဉ် ငှက်မြည်သံကို ကြားရလေသည်။

ငှက်ပျင်းဖိုနှင့် ငှက်ပျင်းမ မောင်နှံသည် သစ်ပင်ထက်၌ ရှိနေပြီး ၎င်းတို့

သည် အသံပြုလျက် အချင်းချင်းပြောဆိုနေကြလေ၏။ ငှက်ပျင်းဖိုက “ဟေ့ . . . ငှက်ပျင်းမ၊ မာလာဝတီ မင်းသမီးသည် ဘယ်မှာ ရှိနေသနည်း”ဟု မေးလေ၏။

ထိုအခါ ငှက်ပျင်းမက “မာလာဝတီကို ဘီလူးတို့ ဆောင်ယူသွား၍ ဘီလူး ပြည်၌ ရှိနေပါသည်။ ဘီလူးတို့က ဖမ်းဆီးချုပ်နှောင်ထားပါသည်” ဟုပြောလေ၏။ ငှက်ပျင်းမ၏ ပြောစကားကို ငှက်ပျင်းဖိုက ဆက်၍ မေးလေပြန်၏။

“မည်သို့သွားလျှင် တွေ့နိုင်အံ့နည်း”ဟုဆိုလေလျှင်. “ဤနေရာမှ ယုဇနာတစ်ရာကွာဝေးပြီး မြစ်ခုနစ်တန်၊ ပြင်သုံးပြင်ကို လွန် သွားသော် တွေ့လတ္တံ့”ဟုပြောလေ၏။

ထိုသို့ပြောဆိုသောစကားကို သတ္တိကုမာရ မင်းသားသည် ကြားသိရ လေသည်။

ထိုစကားကို မှတ်သား၍ နံနက်မိုးသောက်လျှင် မြင်းပျံစီး၍ ထွက်ခွာသွားလေ ၏။ ခရီးစဉ်အတိုင်း သွားလေသော် ဘီလူးပြည်သို့ ရောက်သွားလေ၏။ ဘီလူးတို့ အစာရှာဖွေနေစဉ် မင်းသားသည် လှည့်လည်ကာ ကြည့်ရှုလေ၏။ ထိုအခါ အခန်း တစ်ခုထဲ၌ ချုပ်ထားသော မင်းသမီးကို တွေ့မြင်ရလေသည်။

မင်းသမီးသည် အိပ်ပျော်နေသဖြင့် အပါးသို့ ချဉ်းကပ်၍ မင်းသမီးကို အသံ ပြုလိုက်လေ၏။ မင်းသမီး မနိုးလေရာကား လှုပ်၍နိုးလေ၏။ သို့သော်လည်း မနိုးဘဲ အိပ်မြဲအိပ်နေသဖြင့် အကြိမ်ကြိမ် နိုးရလေ၏။

မည်သို့မှ နှိုး၍ မနိုးသောအခါ မင်းသားသည် အကြံအိုက်ခဲ့ရလေ၏။ “သေခဲ့လေပြီလော” ဟုပင် စိတ်က အောက်မေ့ခဲ့လေ၏။ ထိုအခါ အကြံယူလျက် စဉ်းစားနေစဉ် ခေါင်းရင်းနား၌ အထုပ်နှစ်ထုပ်ကို တွေ့မြင်မိလေသည်။ကောက်ယူ၍ဖွင့်ကြည့်မိရာ ရွှေတစ်ထုပ်၊ ငွေတစ်ထုပ်ဖြစ် နေ၏။

ရွှေထုပ်ကို ဖွင့်ကြည့်လေသော် မင်းသမီး ဦးခေါင်း၌ လွတ်ကျမိလေ၏။

ထိုအခါ ချက်ချင်းထ၍ မျက်စိကို ဖွင့်ကြည့်လေရာ မင်းသားကို မြင်လျှင် အံ့ဩခြင်း ဖြစ်သွားခဲ့လေ၏။ ထို့နောက် “ဤမျှလောက် ကြမ်းကြုတ်ရက်စက် ကြောက်မက်ဖွယ် ကောင်းသော ဘီလူးတိုင်းပြည်ကို အဘယ်ကြောင့် လာရောက်ခဲ့ရသနည်း”ဟု ပြော ဆိုလေ၏။ မင်းသားသည် ဝမ်းသာအားရနှင့် နှုတ်ဆက်စကားကို ပြန်ပြောလေ၏။ “ငါကား မင်းသားတစ်ပါးဖြစ်ပေသည်။ ဤနေရာသို့ ရောက်လာသည်မှာ အခြားကြောင့်မဟုတ်၊ သင်မင်းသမီးကို ကယ်တင်ရန် ရောက်လာရခြင်းဖြစ်သည်။ ယခုပင် ဆောင်ယူအံ့၊ ငါနှင့်အတူ လိုက်ခဲ့လော့”ဟု ပြောဆိုလေ၏။

“ကျွန်ုပ်ကား ဘီလူးလက်ထဲ ရောက်နေပါသည်၊ အဘယ်သို့ ဆောင်ယူနိုင်အံ့ နည်း”ဟု မင်းသမီးက ပြန်မေးလေ၏။

မင်းသမီး၏ စိုးရိမ်မကင်းသည့် မျက်နှာကို မြင်၍ မင်းသားက စိတ်ပြေစေရန် “ဆောင်ယူရန်မှာ ငါတာဝန်သာ ဖြစ်သည်၊ ယခုဘီလူးတို့ ဘယ်မှာနေသနည်း၊ ဘီလူးတို့ကိုသာ ပြလော့၊ ယခုပင် ငါသတ်၍ ပစ်ချေအံ့”ဟု ရဲဝံ့စွာ အာမခံလေ၏။ “ယခု ဘီလူးတို့ အစာရှာ သွားနေပါသည်၊ မိုးစင်စင်လင်းသောအခါ ပြန် ရောက်ကြအံ့၊ ဘီလူးတို့ကို ဤသို့ သတ်၍ မရနိုင်” ဟု မင်းသမီးက ပြောလေ၏။ ထိုအခါ မင်းသားက “မည်သို့ သတ်ရအံ့နည်း” ဟု မေးလေ၏။

မင်းသမီးက အကြံပေးသည်မှာ “ဤတိုင်းပြည်မှ ယူဇနာတစ်ရာအလွန်တွင် ထန်းတောကြီးတစ်ခု ရှိပါသည်။ ထိုတွင် ရေကန်ကြီး၏ အလယ်တည့်တည့် ရေ အောက်၌ သေတ္တာကြုတ်တစ်ခု ရှိလေသည်။ ထိုကြုတ်အတွင်းဝယ် ပျားပိတုန်း တစ်ကောင်နေပါသည်။ တစ်ချက်တည်း ငုပ်ယူပြီးလျှင် ထိုပျားပိတုန်းကို ဖမ်း၍ သတ်နိုင်လျှင် ဘီလူးအားလုံးလည်း သေကြေပျက်စီးကြပါလိမ့်မည်”ဟု ဆိုလေ၏။ မင်းသားသည် “ယခု သွားအံ့၊ ထန်းတောကိုပြလော့”ဟုဆို၍ ထွက်ခွာခဲ့လေ ၏။

မင်းသမီးလည်း လက်ညှိုးညွှန်လျက် ပြလိုက်လေ၏။ နတ်မြင်းပျံဖြင့် အပြင်း နှင်လေသော် မကြာမီပင် ရောက်ရှိသွားလေ၏။ ကန်ထဲသို့ သက်ဆင်း၍ ကြုတ်ရှိ မည့်နေရာကို မှန်း၍ ငုပ်လေ၏။ တွေ့လျှင် ဖော်ယူကာ ပျားပိတုန်းကို သတ်ပစ်လေ ၏။ ထိုအခါ ဘီလူးအားလုံးလည်း တစ်ခါတည်း သေဆုံးသွားခဲ့လေ၏။

ဘီလူးအန္တရာယ်ကင်းရှင်းသောအခါ မင်းသမီးကို ခေါ်ဆောင်ခဲ့လေ၏။ မိဘ ရုပ်ထံရောက်လျှင် ကောင်းမွန်စွာ ဆက်သအပ်နှံခဲ့လေ၏။ မင်းသမီး ပြန်ရောက် လေသော် တစ်တိုင်းပြည်လုံးက ဝမ်းသာပျော်ရွှင်မှု ဖြစ်ခဲ့ကြလေ၏။ ဘုရင်မင်းသည် ညီလာခံခေါ်ယူလျက် သဘင်အလယ်တွင် မင်းသားကို ချီးကျူးဂုဏ်ပြုလေ၏။ “ဤသူကဲ့သို့ ရဲစွမ်းသတ္တိနှင့် ပြည့်စုံသူမရှိ၊ ငါ၏သမီးကို ကယ်ဆယ်ဆောင်ကြဉ်းနိုင်ပေသည်။ ထို့ကြောင့် ငါ့သမီးနှင့်ပင် ထိုက်တန်လှပေသည်” ဟု အမိန့်ရှိကာ သမီးတော်နှင့် လက်ထပ်ထိမ်းမြား ပေးအပ်လိုက်လေ၏

မင်းသားသည် မာလာဝတီ မင်းသမီးကို ခေါ်ဆောင်လျက် မိမိတိုင်းပြည်သို့ ပြန်လာလေ၏။ တိုင်းပြည်ရောက်လျှင် ချစ်ခင်ပေါင်းသင်းလျက် အသက်ထက်ဆုံး နေထိုင်ခဲ့ကြလေသတည်း။